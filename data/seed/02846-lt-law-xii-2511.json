{
  "id": "lt-law-xii-2511",
  "type": "statute",
  "title": "Lietuvos Respublikos valstybinio socialinio draudimo fondo biudžeto sandaros įstatymo Nr. IX-547 2, 4, 5, 6, 11 ir 14 straipsnių pakeitimo įstatymas",
  "short_name": "XII-2511",
  "status": "in_force",
  "issued_date": "2016-06-29",
  "in_force_date": "2017-01-01",
  "url": "https://e-tar.lt/portal/lt/legalAct/6f9531e04a7011e6b5d09300a16a686c/ZnoxzFlrDA",
  "provisions": [
    {
      "provision_ref": "art1",
      "section": "1",
      "title": "1 straipsnis. 2 straipsnio pakeitimas",
      "content": "Pakeisti 2 straipsnio 19 dalį ir ją išdėstyti taip:\n\n„19. Įmokų tarifai – draudėjų, apdraustųjų, savarankiškai dirbančių ar valstybiniu savanoriškuoju socialiniu draudimu apsidraudusių asmenų mokamų įmokų dydžių matas atskiroms socialinio draudimo rūšims, nustatomas siekiant užtikrinti pakankamą finansavimą šių rūšių socialiniam draudimui vykdyti. Tarifai yra išreiškiami procentais nuo draudžiamųjų pajamų bazės arba socialiniam draudimui deklaruojamų pajamų sumos ir tvirtinami Lietuvos Respublikos valstybinio socialinio draudimo fondo biudžeto rodiklių patvirtinimo įstatymu kiekvieniems biudžetiniams metams.“"
    },
    {
      "provision_ref": "art2",
      "section": "2",
      "title": "2 straipsnis. 4 straipsnio pakeitimas",
      "content": "1. Pakeisti 4 straipsnio 1 dalį ir ją išdėstyti taip:\n\n„1. Fondo biudžeto pajamos, gaunamos iš įmokų, kitiems biudžetiniams metams planuojamos kiekvienai įmokų mokėtojų grupei taip:\n\n1) draudėjų ir apdraustųjų įmokos – atsižvelgiant į Finansų ministerijos parengtą atitinkamų metų šalies ekonominės raidos scenarijų (toliau – šalies ekonominės raidos scenarijus), kitiems biudžetiniams metams numatomus įmokų tarifus atskiroms socialinio draudimo rūšims, draudžiamųjų pajamų bazės ir apdraustųjų skaičiaus kitimą per paskutinius dvejus metus;\n\n2) savarankiškai dirbančių asmenų įmokos – atsižvelgiant į šių asmenų socialiniam draudimui deklaruotų pajamų ir šių asmenų skaičiaus kitimą per paskutinius dvejus metus, kitiems biudžetiniams metams numatomus minimaliosios mėnesinės algos (toliau – MMA) dydžius;\n\n3) savanoriškuoju socialiniu draudimu apsidraudusių asmenų įmokos – atsižvelgiant į šių asmenų socialiniam draudimui deklaruotų draudžiamųjų pajamų ir savanoriškojo socialinio draudimo sutarčių skaičiaus kitimą per paskutinius dvejus metus, numatomus savanoriškojo socialinio draudimo įmokų tarifus, kitiems biudžetiniams metams numatomus valstybinės socialinio draudimo pagrindinės pensijos dalies (toliau – bazinė pensija) ir MMA dydžius;\n\n4) valstybės biudžeto už valstybės lėšomis draudžiamus asmenis įmokos – atsižvelgiant į šių asmenų skaičiaus kitimą per paskutinius dvejus metus, kitiems biudžetiniams metams numatomus MMA dydžius.“\n\n2. Pakeisti 4 straipsnio 4 dalį ir ją išdėstyti taip:\n\n„4. Asignavimai iš valstybės biudžeto Fondo biudžetui skiriami atsižvelgiant į Fondo finansinę padėtį, kai dėl Seimo ar Vyriausybės priimtų teisės aktų padidėja Fondo išlaidos arba sumažėja jo pajamos, o įmokų tarifai atskiroms socialinio draudimo rūšims nekeičiami arba keičiami nepakankamai. Sprendimą dėl šių papildomų asignavimų priima Seimas, tvirtindamas Lietuvos Respublikos valstybės biudžeto ir savivaldybių biudžetų atitinkamų metų finansinių rodiklių patvirtinimo įstatymą ir Fondo biudžetą atitinkamiems biudžetiniams metams.“"
    },
    {
      "provision_ref": "art3",
      "section": "3",
      "title": "3 straipsnis. 5 straipsnio pakeitimas",
      "content": "1. Pakeisti 5 straipsnio 1 dalį ir ją išdėstyti taip:\n\n„1. Fondo biudžeto išlaidų pagrindą sudaro Fondo išlaidos atskirų rūšių socialiniam draudimui, tai yra:\n\n1) pensijų socialiniam draudimui – Fondo išlaidos valstybinėms socialinio draudimo pensijoms ir kompensacijoms už ypatingas darbo sąlygas, numatytoms Lietuvos Respublikos valstybinių socialinio draudimo pensijų įstatyme, išankstinėms valstybinėms socialinio draudimo senatvės pensijoms, numatytoms Lietuvos Respublikos valstybinių socialinio draudimo senatvės pensijų išankstinio mokėjimo įstatyme, taip pat šių išmokų gavėjus laidojusiems asmenims šioje dalyje nurodytų įstatymų nustatyta tvarka išmokėtos sumos;\n\n2) lėšos, pervedamos į pensijų fondus, – pensijų kaupimo bendrovėms pervedamos pensijų socialinio draudimo įmokų dalies, numatytos Lietuvos Respublikos pensijų sistemos reformos įstatyme, sumos;\n\n3) ligos socialiniam draudimui – Fondo biudžeto išlaidos socialinio draudimo išmokoms, numatytoms Lietuvos Respublikos ligos ir motinystės socialinio draudimo įstatyme, ir savanoriškojo socialinio draudimo ligos išmokoms;\n\n4) motinystės socialiniam draudimui – Fondo biudžeto išlaidos socialinio draudimo išmokoms, numatytoms Lietuvos Respublikos ligos ir motinystės socialinio draudimo įstatyme, ir savanoriškojo socialinio draudimo motinystės išmokoms;\n\n5) nedarbo socialiniam draudimui – Fondo biudžeto išlaidos nedarbo socialinio draudimo išmokoms ir dalinio darbo išmokoms, numatytoms Lietuvos Respublikos nedarbo socialinio draudimo įstatyme, bei Lietuvos Respublikos užimtumo įstatymo nustatytoms aktyvios darbo rinkos politikos priemonėms įgyvendinti;\n\n6) nelaimingų atsitikimų darbe ir profesinių ligų socialiniam draudimui (toliau – nelaimingų atsitikimų darbe socialinis draudimas) – Fondo biudžeto išlaidos visų rūšių socialinio draudimo išmokoms, numatytoms Lietuvos Respublikos nelaimingų atsitikimų darbe ir profesinių ligų socialinio draudimo įstatyme.“\n\n2. Papildyti 5 straipsnį 4 dalimi:\n\n„4. Fondo administravimo įstaigų veiklos sąnaudoms gali būti skiriama iki 3 procentų Fondo biudžeto išlaidų.“"
    },
    {
      "provision_ref": "art4",
      "section": "4",
      "title": "4 straipsnis. 6 straipsnio pakeitimas",
      "content": "Pakeisti 6 straipsnio 5 punktą ir jį išdėstyti taip:\n\n„5) Fondo veiklos sąnaudos, skirtos išmokų, finansuojamų iš valstybės biudžeto, skyrimo, mokėjimo ir pristatymo sąnaudoms atlyginti, planuojamos atsižvelgiant į numatomą išmokų sumą ir procentinę dalį, skiriamą šioms išmokoms administruoti. Fondo veiklos sąnaudos, skirtos įmokų pervedimo ar įmokų surinkimo ir pervedimo į fondus sąnaudoms atlyginti, planuojamos atsižvelgiant į numatomą įmokų sumą ir procentinę dalį, skiriamą šioms išmokoms administruoti.“"
    },
    {
      "provision_ref": "art5",
      "section": "5",
      "title": "5 straipsnis. 11 straipsnio pakeitimas",
      "content": "Pakeisti 11 straipsnio 1 dalį ir ją išdėstyti taip:\n\n„1. Fondo biudžeto rodiklių patvirtinimo įstatymu atitinkamiems biudžetiniams metams tvirtinami:\n\n1) Fondo biudžetas (pajamos, išlaidos, planuojamas metų rezultatas);\n\n2) Fondo biudžeto atitinkamų biudžetinių metų piniginės įplaukos ir išlaidos bei kasos apyvartos lėšos;\n\n3) įmokų tarifai (draudėjų bendrasis pensijų, ligos, motinystės ir nedarbo įmokų tarifas ir jo dydžiai atskiroms socialinio draudimo rūšims; šalies bendrasis nelaimingų atsitikimų darbe socialinio draudimo įmokos tarifas, nelaimingų atsitikimų darbe įmokos tarifų grupių skaičius ir šių grupių tarifai; apdraustųjų bendrasis įmokų tarifas);\n\n4) nedarbo socialinio draudimo lėšų Lietuvos Respublikos užimtumo rėmimo įstatymo (įsigaliojus Lietuvos Respublikos užimtumo įstatymui – Lietuvos Respublikos užimtumo įstatymo) nustatytoms aktyvios darbo rinkos politikos priemonėms įgyvendinti dydis;\n\n5) apdraustųjų, dalyvaujančių pensijų kaupime, pensijų socialinio draudimo įmokų dalies, pervedamos pensijų kaupimo bendrovėms, tarifas;\n\n6) pensijų socialinio draudimo įmokų tarifo dalis, skirta valstybinės socialinio draudimo senatvės pensijos papildomai daliai gauti;\n\n7) valstybės biudžeto asignavimų, skirtų pagrindinei (bendrajai) pensijos daliai finansuoti, dydis;\n\n8) asignavimų iš valstybės biudžeto ir (ar) kitų valstybės piniginių išteklių dydis;\n\n9) dydis, skirtas Fondo veiklos sąnaudų kompensacijai už išmokų, finansuojamų iš valstybės biudžeto, skyrimą, mokėjimą ir pristatymą apskaičiuoti, išreikštas kaip procentinė dalis nuo šioms išmokoms skirtos valstybės biudžeto lėšų sumos;\n\n10) dydis, skirtas Fondo veiklos sąnaudų kompensacijai už įmokų pervedimą ar įmokų surinkimą ir pervedimą į fondus apskaičiuoti, išreikštas kaip procentinė dalis nuo planuojamos šių įmokų surinkimo sumos;\n\n11) kiti rodikliai, būtini Fondo biudžetui vykdyti.\n\nStraipsnio pakeitimai:\nNr. XIII-131, 2016-12-20, paskelbta TAR 2016-12-29, i. k. 2016-29835"
    },
    {
      "provision_ref": "art6",
      "section": "6",
      "title": "6 straipsnis. 14 straipsnio pakeitimas",
      "content": "Pakeisti 14 straipsnio 3 dalį ir ją išdėstyti taip:\n\n„3. Pasibaigus biudžetiniams metams, Fondo administravimo įstaigų, pavaldžių Fondo valdybai, veiklos finansavimo sąskaitose esamų lėšų likučiai, įvertinus pinigų principu atitinkamų metų pabaigoje susidariusius nebaigtus vykdyti įsipareigojimus, kiekvienais metais iki vasario 1 dienos pervedami į Fondo lėšų sąskaitą.“"
    },
    {
      "provision_ref": "art7",
      "section": "7",
      "title": "7 straipsnis. Įstatymo įsigaliojimas",
      "content": "Šis įstatymas įsigalioja 2017 m. sausio 1 d.\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentė                                                                                          Dalia Grybauskaitė"
    }
  ],
  "definitions": []
}

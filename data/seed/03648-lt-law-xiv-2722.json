{
  "id": "lt-law-xiv-2722",
  "type": "statute",
  "title": "Lietuvos Respublikos mediacijos įstatymo Nr. X-1702 3, 4, 5, 6, 7, 8, 9, 10, 11, 15, 17, 20, 21, 22, 23, 26, 28, 29 straipsnių pakeitimo ir Įstatymo papildymo 3-1 straipsniu įstatymas",
  "short_name": "XIV-2722",
  "status": "in_force",
  "issued_date": "2024-06-13",
  "in_force_date": "2025-01-01",
  "url": "https://e-tar.lt/portal/lt/legalAct/903615702ed511efbdaea558de59136c/MdvknwLdYv",
  "provisions": [
    {
      "provision_ref": "art1",
      "section": "1",
      "title": "1 straipsnis. 3 straipsnio pakeitimas",
      "content": "1. Papildyti 3 straipsnio 1 dalį 5 punktu:\n\n„5) Lietuvos mediatorių rūmai.“\n\n2. Pripažinti netekusiu galios 3 straipsnio 4 dalies 1 punktą.\n\n3. Pripažinti netekusiu galios 3 straipsnio 4 dalies 3 punktą.\n\n4. Papildyti 3 straipsnį nauja 6 dalimi:\n\n„6. Lietuvos mediatorių rūmai:\n\n1) sudaro ir tvarko Lietuvos Respublikos mediatorių sąrašą;\n\n2) organizuoja mediatorių kvalifikacinį egzaminą;\n\n3) organizuoja ir įgyvendina mediatorių kvalifikacijos tobulinimą, atlieka šio tobulinimo priežiūrą ir tvarko duomenis apie mediatorių kvalifikacijos tobulinimą;\n\n4) tvarko metinių mediatorių veiklos ataskaitų apie įvykdytas mediacijas duomenis;\n\n5) organizuoja ir įgyvendina mediatorių veiklos vertinimą;\n\n6) imasi mediatorių veiklos praktikos vienodinimo priemonių;\n\n7) atstovauja mediatorių, kurie yra Lietuvos mediatorių rūmų nariai, interesams ir juos gina valstybinės valdžios, valdymo ir užsienio valstybių institucijose, tarptautinėse ir kitose organizacijose;\n\n8) šviečia visuomenę mediacijos klausimais;\n\n9) atlieka kitas šiame įstatyme, kituose teisės aktuose ir Lietuvos mediatorių rūmų įstatuose nustatytas funkcijas mediacijos srityje.“\n\n5. Buvusias 3 straipsnio 6, 7 ir 8 dalis laikyti atitinkamai 7, 8 ir 9 dalimis.\n\n6. Pakeisti 3 straipsnio 8 dalį ir ją išdėstyti taip:\n\n„8. Koordinavimo tarybą sudaro Teisingumo ministerijos, Lietuvos Respublikos socialinės apsaugos ir darbo ministerijos, Lietuvos advokatūros, Lietuvos antstolių rūmų, Lietuvos notarų rūmų, Lietuvos mediatorių rūmų, Lietuvos administracinių ginčų komisijos, Teisėjų tarybos, mokslo ir studijų institucijų, kitų institucijų ir asociacijų, vienijančių mediatorius, atstovai. Koordinavimo tarybos nuostatus ir sudėtį tvirtina teisingumo ministras.“"
    },
    {
      "provision_ref": "art2",
      "section": "2",
      "title": "2 straipsnis. I skyriaus papildymas 31 straipsniu",
      "content": "Papildyti I skyrių 31 straipsniu:\n\n„31 straipsnis. Mediatorių savivalda\n\n1. Mediatorių savivaldą įgyvendina Lietuvos mediatorių rūmai. Lietuvos mediatorių rūmai yra ribotos civilinės atsakomybės viešasis juridinis asmuo, jo teisinė forma – asociacija.\n\n2. Lietuvos mediatorių rūmų veiklą reglamentuoja šis įstatymas, Lietuvos Respublikos asociacijų įstatymas ir Lietuvos mediatorių rūmų įstatai.\n\n3. Lietuvos mediatorių rūmai atlieka šio įstatymo 3 straipsnio 6 dalyje nustatytas funkcijas.\n\n4. Kiekvienas mediatorius, įrašytas į Lietuvos Respublikos mediatorių sąrašą, išskyrus mediatorius, kurie yra teisėjai, yra Lietuvos mediatorių rūmų narys. Mediatoriaus narystė Lietuvos mediatorių rūmuose sustabdoma mediatoriui laikinai sustabdžius mediatoriaus veiklą šio įstatymo 10 straipsnyje nustatytais atvejais ir tvarka.\n\n5. Lietuvos mediatorių rūmai, atlikdami šio įstatymo 3 straipsnio 6 dalyje nustatytas funkcijas, turi teisę gauti iš kitų mediacijos valdymo subjektų šioms funkcijoms atlikti reikalingą informaciją, duomenis, dokumentus ar dokumentų nuorašus.“"
    },
    {
      "provision_ref": "art3",
      "section": "3",
      "title": "3 straipsnis. 4 straipsnio pakeitimas",
      "content": "1. Pakeisti 4 straipsnio 8 dalį ir ją išdėstyti taip:\n\n„8. Šio straipsnio 7 dalyje nurodyti asmenys, prieš pradėdami laikinai teikti mediacijos paslaugas Lietuvos Respublikoje, privalo raštu informuoti Lietuvos mediatorių rūmus apie ketinimą laikinai teikti mediacijos paslaugas Lietuvos Respublikoje. Šie asmenys, laikinai teikdami mediacijos paslaugas Lietuvos Respublikoje, privalo informuoti ginčo šalis, kad laikinai teikia mediacijos paslaugas savo valstybės suteiktu mediatoriaus vardu, ir nurodyti, kokie šio įstatymo reikalavimai jiems netaikomi. Šio straipsnio 7 dalyje nurodyti asmenys, baigę laikinai teikti mediacijos paslaugas Lietuvos Respublikoje, privalo nedelsdami raštu informuoti Lietuvos mediatorių rūmus, kad baigė laikinai teikti mediacijos paslaugas Lietuvos Respublikoje.“\n\n2. Papildyti 4 straipsnį 9 dalimi:\n\n„9. Mediatorius, įrašytas į Lietuvos Respublikos mediatorių sąrašą, kasmet iki kovo 1 dienos privalo pateikti metinę mediatoriaus veiklos ataskaitą apie praėjusiais kalendoriniais metais įvykdytas mediacijas, nurodydamas jų rūšį ir skaičių. Pranešimą apie mediatorių, nepateikusį metinės mediatoriaus veiklos ataskaitos, Lietuvos mediatorių rūmai perduoda mediatorių veiklos vertinimo komisijai. Lietuvos mediatorių rūmai kasmet iki balandžio 1 dienos Lietuvos mediatorių rūmų interneto svetainėje paskelbia apibendrintą ataskaitą apie praėjusiais kalendoriniais metais mediatorių įvykdytas mediacijas. Metinės mediatoriaus veiklos ataskaitos teikimo tvarką nustato teisingumo ministras, suderinęs su Lietuvos mediatorių rūmais. Šioje dalyje nustatytas reikalavimas netaikomas mediatoriams, kurie yra teisėjai.“"
    },
    {
      "provision_ref": "art4",
      "section": "4",
      "title": "4 straipsnis. 5 straipsnio pakeitimas",
      "content": "Pakeisti 5 straipsnį ir jį išdėstyti taip:\n\n„5 straipsnis. Lietuvos Respublikos mediatorių sąrašas\n\n1. Lietuvos Respublikos mediatorių sąrašą sudaro ir tvarko Lietuvos mediatorių rūmai.\n\n2. Teisėjų, kuriems suteiktas mediatoriaus statusas, sąrašą Teisėjų tarybos nustatyta tvarka tvarko Nacionalinė teismų administracija. Nacionalinė teismų administracija Teisėjų tarybos nustatyta tvarka teikia Lietuvos mediatorių rūmams šio straipsnio 4 dalyje nurodytus duomenis apie mediatorius, kurie yra teisėjai. Nacionalinė teismų administracija pateikia duomenis apie teisėjus, kuriems suteiktas ar panaikintas mediatoriaus statusas, Lietuvos mediatorių rūmams ne vėliau kaip per tris darbo dienas nuo atitinkamo sprendimo priėmimo dienos. Mediatoriai, kurie yra teisėjai, įrašomi į Lietuvos Respublikos mediatorių sąrašą.\n\n3. Mediatorius turi pranešti Lietuvos mediatorių rūmams apie savo duomenų, nurodytų Lietuvos Respublikos mediatorių sąraše, pasikeitimą per penkias darbo dienas nuo duomenų pasikeitimo dienos. Mediatorius, kuris yra teisėjas, apie savo duomenų, nurodytų Lietuvos Respublikos mediatorių sąraše, pasikeitimą Teisėjų tarybos nustatyta tvarka praneša Nacionalinei teismų administracijai. Nacionalinė teismų administracija šio straipsnio 2 dalyje nustatyta tvarka informuoja Lietuvos mediatorių rūmus apie mediatorių, kurie yra teisėjai, duomenų pasikeitimą.\n\n4. Lietuvos Respublikos mediatorių sąraše turi būti nurodyta: mediatoriaus vardas, pavardė, profesinė kvalifikacija, adresas korespondencijai, telefono numeris, elektroninio pašto adresas ir (ar) kiti kontaktiniai duomenys, mediatoriaus specializacija (specializacijos), veiklos teritorija (teritorijos) ir mediatoriaus darbo kalba (kalbos).\n\n5. Lietuvos Respublikos mediatorių sąrašas, taip pat informacija apie laikinai mediacijos paslaugas Lietuvos Respublikoje teikiančius asmenis, nurodytus šio įstatymo 4 straipsnio 7 dalyje, sudaromi ir tvarkomi teisingumo ministro nustatyta tvarka, suderinta su Lietuvos mediatorių rūmais. Lietuvos mediatorių rūmai, siekdami sudaryti ir tvarkyti Lietuvos Respublikos mediatorių sąrašą, taip pat informaciją apie laikinai mediacijos paslaugas Lietuvos Respublikoje teikiančius asmenis, nurodytus šio įstatymo 4 straipsnio 7 dalyje, ir Valstybės garantuojamos teisinės pagalbos tarnyba, siekdama šio įstatymo nustatyta tvarka iš Lietuvos Respublikos mediatorių sąrašo parinkti ir skirti mediatorių, turi teisę tvarkyti šio straipsnio 4 dalyje nurodytus mediatorių duomenis, šio straipsnio 6 dalyje nurodytus laikinai mediacijos paslaugas Lietuvos Respublikoje teikiančių asmenų duomenis ir duomenis apie šio įstatymo 29 straipsnyje nustatyta tvarka mediatoriams ir laikinai mediacijos paslaugas Lietuvos Respublikoje teikiantiems asmenims, nurodytiems šio įstatymo 4 straipsnio 7 dalyje, pareikštus viešus įspėjimus.\n\n6. Visuomenės informavimo tikslais Lietuvos Respublikos mediatorių sąrašas skelbiamas Lietuvos mediatorių rūmų interneto svetainėje ir Teisinės pagalbos paslaugų informacinėje sistemoje. Tais pačiais tikslais Lietuvos mediatorių rūmų interneto svetainėje ir Teisinės pagalbos paslaugų informacinėje sistemoje taip pat skelbiama ši informacija apie laikinai mediacijos paslaugas Lietuvos Respublikoje teikiančius asmenis, nurodytus šio įstatymo 4 straipsnio 7 dalyje: asmens vardas, pavardė, profesinė kvalifikacija, adresas korespondencijai, telefono numeris, elektroninio pašto adresas ir (ar) kiti kontaktiniai duomenys, darbo kalba (kalbos), Europos Sąjungos valstybė narė, Europos ekonominės erdvės valstybė ar kita užsienio valstybė, kurios kompetentinga institucija yra suteikusi asmeniui teisę teikti mediacijos paslaugas. Šio straipsnio 4 dalyje nurodyti mediatoriaus duomenys skelbiami tol, kol mediatorius šio įstatymo 9 straipsnyje nustatyta tvarka išbraukiamas iš Lietuvos Respublikos mediatorių sąrašo. Informacija apie laikinai mediacijos paslaugas Lietuvos Respublikoje teikiančius asmenis, nurodytus šio įstatymo 4 straipsnio 7 dalyje, skelbiama tol, kol šie asmenys šio įstatymo 4 straipsnio 8 dalyje nustatyta tvarka informuoja Lietuvos mediatorių rūmus, kad baigė laikinai teikti mediacijos paslaugas Lietuvos Respublikoje.“"
    },
    {
      "provision_ref": "art5",
      "section": "5",
      "title": "5 straipsnis. 6 straipsnio pakeitimas",
      "content": "Pakeisti 6 straipsnį ir jį išdėstyti taip:\n\n„6 straipsnis. Įrašymas į Lietuvos Respublikos mediatorių sąrašą\n\n1. Asmenys, siekiantys būti įrašyti į Lietuvos Respublikos mediatorių sąrašą, turi atitikti šiuos reikalavimus:\n\n1) turėti aukštąjį universitetinį išsilavinimą;\n\n2) būti išklausę ne trumpesnius kaip 48 akademinių valandų mokymus mediacijos tema ne anksčiau kaip prieš penkerius metus iki kreipimosi dėl įrašymo į Lietuvos Respublikos mediatorių sąrašą dienos;\n\n3) išlaikyti mediatorių kvalifikacinį egzaminą;\n\n4) būti nepriekaištingos reputacijos, atsižvelgiant į šio įstatymo 7 straipsnyje nurodytus reikalavimus.\n\n2. Šio straipsnio 1 dalies 2 ir 3 punktuose nustatyti reikalavimai netaikomi teisėjams, turintiems trejų metų teisėjo darbo patirtį ir išklausiusiems ne trumpesnius kaip 16 akademinių valandų įvadinius mokymus mediacijos tema, ir socialinių mokslų daktaro laipsnį turintiems asmenims, kurie per paskutinius trejus metus iki kreipimosi dėl įrašymo į Lietuvos Respublikos mediatorių sąrašą vedė mokymus mediacijos tema, kurių bendra trukmė – ne mažiau kaip 100 akademinių valandų. Šio straipsnio 1 dalies 2 ir 3 punktuose nustatyti reikalavimai taip pat netaikomi asmenims, kuriems pagal Europos Sąjungos valstybės narės ar Europos ekonominės erdvės valstybės teisės aktus tos valstybės kompetentinga institucija yra suteikusi teisę teikti mediacijos paslaugas. Šio straipsnio 1 dalies 3 punkte nustatytas reikalavimas netaikomas advokatams, antstoliams ir notarams, turintiems trejų metų atitinkamai advokato, antstolio arba notaro darbo patirtį.\n\n3. Asmuo, siekiantis būti įrašytas į Lietuvos Respublikos mediatorių sąrašą, Lietuvos mediatorių rūmams pateikia:\n\n1) prašymą įrašyti į Lietuvos Respublikos mediatorių sąrašą ir jame nurodo savo vardą, pavardę, profesinę kvalifikaciją, adresą korespondencijai, telefono numerį, elektroninio pašto adresą ir (ar) kitus kontaktinius duomenis, specializaciją (specializacijas), veiklos teritoriją (teritorijas) ir darbo kalbą (kalbas);\n\n2) dokumentus, įrodančius, kad jis atitinka šio straipsnio 1 dalies 1, 2 ir 3 punktuose nurodytus reikalavimus, arba dokumentus, įrodančius šio straipsnio 2 dalyje nurodytas aplinkybes;\n\n3) savo pasirašytą patvirtinimą, kad jis atitinka nepriekaištingos reputacijos reikalavimą.\n\n4. Į Lietuvos Respublikos mediatorių sąrašą asmenys įrašomi Lietuvos mediatorių rūmų sprendimu. Lietuvos mediatorių rūmai priima sprendimą įrašyti asmenį į Lietuvos Respublikos mediatorių sąrašą ir įrašo jį į šį sąrašą ne vėliau kaip per penkiolika darbo dienų nuo prašymo įrašyti į Lietuvos Respublikos mediatorių sąrašą ir kitų teisės aktų reikalavimus atitinkančių dokumentų, įrodančių, kad asmuo atitinka šiame straipsnyje nustatytus reikalavimus, gavimo dienos. Lietuvos mediatorių rūmai priima sprendimą neįrašyti asmens į Lietuvos Respublikos mediatorių sąrašą, kai asmuo neatitinka šio straipsnio 1 dalyje nurodytų reikalavimų ir nėra šio straipsnio 2 dalyje nurodytų aplinkybių. Apie sprendimą įrašyti asmenį į Lietuvos Respublikos mediatorių sąrašą ir asmens įrašymą į šį sąrašą arba apie sprendimą neįrašyti asmens į Lietuvos Respublikos mediatorių sąrašą Lietuvos mediatorių rūmai asmeniui praneša raštu ne vėliau kaip per tris darbo dienas nuo atitinkamo sprendimo priėmimo dienos. Lietuvos mediatorių rūmai apie šioje dalyje nurodytus sprendimus asmeniui praneša tokiu būdu, kokiu asmuo pateikė prašymą arba kokį nurodė prašyme. Asmeniui, kuris į Lietuvos mediatorių rūmus kreipėsi tiesiogiai, šioje dalyje nurodytas Lietuvos mediatorių rūmų pranešimas siunčiamas paštu ar kitu jo prašyme nurodytu būdu arba pateikiamas tiesiogiai Lietuvos mediatorių rūmuose. Mokėjimo už įrašymą į Lietuvos Respublikos mediatorių sąrašą dydį, įvertinęs įrašymo į Lietuvos Respublikos mediatorių sąrašą sąnaudas, ir tvarką nustato teisingumo ministras, suderinęs su Lietuvos mediatorių rūmais.\n\n5. Lietuvos mediatorių rūmų sprendimai dėl asmenų įrašymo į Lietuvos Respublikos mediatorių sąrašą gali būti skundžiami Administracinių bylų teisenos įstatymo nustatyta tvarka.\n\n6. Šio straipsnio 3 ir 4 dalių nuostatos netaikomos teisėjams, pageidaujantiems vykdyti mediatorių veiklą. Teisėjams, atitinkantiems mediatoriams taikomus reikalavimus ir pageidaujantiems vykdyti mediatorių veiklą, mediatoriaus statusą Teisėjų tarybos nustatyta tvarka suteikia ir panaikina Teisėjų tarybos sudaryta teisminės mediacijos komisija.\n\n7. Šio straipsnio 1 dalies 2 punkte nurodytų mokymų mediacijos tema minimalius reikalavimus nustato teisingumo ministras, suderinęs su Lietuvos mediatorių rūmais.\n\n8. Prašymus įrašyti į Lietuvos Respublikos mediatorių sąrašą ir kitus šio straipsnio 3 dalyje nurodytus dokumentus Lietuvos mediatorių rūmams asmenys gali pateikti per atstumą, elektroninėmis priemonėmis per kontaktinį centrą, kaip šis apibrėžtas Lietuvos Respublikos paslaugų įstatyme, elektroninėmis ryšių priemonėmis, jeigu yra galimybė nustatyti asmens tapatybę, arba kreipdamiesi tiesiogiai į Lietuvos mediatorių rūmus. Apie gautus dokumentus Lietuvos mediatorių rūmai asmenims praneša raštu ne vėliau kaip per tris darbo dienas nuo dokumentų gavimo dienos.\n\n9. Lietuvos mediatorių rūmai, siekdami priimti sprendimus dėl asmenų įrašymo į Lietuvos Respublikos mediatorių sąrašą, turi teisę tvarkyti šio straipsnio 3 dalyje nurodytus asmenų, siekiančių būti įrašytų į Lietuvos Respublikos mediatorių sąrašą, duomenis.“"
    },
    {
      "provision_ref": "art6",
      "section": "6",
      "title": "6 straipsnis. 7 straipsnio pakeitimas",
      "content": "Pakeisti 7 straipsnio 2 dalį ir ją išdėstyti taip:\n\n„2. Lietuvos mediatorių rūmai, gavę duomenų, keliančių pagrįstų abejonių dėl asmens atitikties nepriekaištingos reputacijos reikalavimams, ir siekdami išsiaiškinti, ar asmuo atitinka nepriekaištingos reputacijos reikalavimus, turi teisę motyvuotu rašytiniu prašymu kreiptis į Informatikos ir ryšių departamentą prie Lietuvos Respublikos vidaus reikalų ministerijos, Viešojo valdymo agentūrą, teisėsaugos, kontrolės ir kitas institucijas, įstaigas ar įmones, kad šios pateiktų apie šį asmenį savo turimą informaciją. Šioje dalyje nurodytos institucijos, įstaigos ir įmonės prašomą informaciją turi pateikti ne vėliau kaip per penkias darbo dienas nuo prašymo pateikti informaciją gavimo dienos.“"
    },
    {
      "provision_ref": "art7",
      "section": "7",
      "title": "7 straipsnis. 8 straipsnio pakeitimas",
      "content": "Pakeisti 8 straipsnį ir jį išdėstyti taip:\n\n„8 straipsnis. Mediatorių kvalifikacijos tobulinimas\n\n1. Mediatoriai, įrašyti į Lietuvos Respublikos mediatorių sąrašą, taip pat mediatoriai, kurių veikla šio įstatymo nustatyta tvarka yra laikinai sustabdyta, turi nuolat tobulinti kvalifikaciją.\n\n2. Mediatoriai privalo kas trejus metus pateikti Lietuvos mediatorių rūmams kvalifikacijos tobulinimą įrodančius dokumentus.\n\n3. Mediatorių kvalifikacijos tobulinimo tvarką nustato teisingumo ministras, suderinęs su Lietuvos mediatorių rūmais. Mediatorių, kurie yra teisėjai, kvalifikacijos tobulinimo tvarką nustato Teisėjų taryba.“"
    },
    {
      "provision_ref": "art8",
      "section": "8",
      "title": "8 straipsnis. 9 straipsnio pakeitimas",
      "content": "1. Pakeisti 9 straipsnio 1 dalį ir ją išdėstyti taip:\n\n„1. Lietuvos mediatorių rūmų sprendimu mediatorius išbraukiamas iš Lietuvos Respublikos mediatorių sąrašo šiais atvejais:\n\n1) kai mediatorius miršta;\n\n2) paties mediatoriaus prašymu;\n\n3) kai mediatorius nesilaiko šio įstatymo 8 straipsnio 1 dalyje nustatyto reikalavimo nuolat tobulinti kvalifikaciją ar Lietuvos mediatorių rūmams nepateikia kvalifikacijos tobulinimą įrodančių dokumentų;\n\n4) kai paaiškėja, kad mediatorius neatitinka šio įstatymo 6 straipsnio 1 dalyje nustatytų reikalavimų ar šio įstatymo 6 straipsnio 2 dalyje nurodytų aplinkybių (išskyrus atvejus, kai mediatoriui, kuris yra advokatas, jo prašymu panaikinamas sprendimas pripažinti asmenį advokatu ir kai mediatoriaus, kuris yra notaras ar antstolis, įgaliojimai pasibaigia (jis atleidžiamas iš pareigų) jo pareiškimu ar sulaukus 70 metų);\n\n5) kai mediatorių veiklos vertinimo komisija priima sprendimą išbraukti mediatorių iš Lietuvos Respublikos mediatorių sąrašo;\n\n6) kai mediatorius per šio įstatymo 10 straipsnio 1 dalies 1 punkte nurodytą terminą nepateikia prašymo įrašyti į Lietuvos Respublikos mediatorių sąrašą.“\n\n2. Pakeisti 9 straipsnio 2 dalį ir ją išdėstyti taip:\n\n„2. Apie šio straipsnio 1 dalyje nurodytą sprendimą išbraukti mediatorių iš Lietuvos Respublikos mediatorių sąrašo asmeniui pranešama raštu ne vėliau kaip per tris darbo dienas nuo sprendimo priėmimo dienos. Kai yra pagrindas išbraukti mediatorių iš Lietuvos Respublikos mediatorių sąrašo nors vienu iš šio straipsnio 1 dalies 3, 4 ir 6 punktuose nurodytų atvejų, mediatorius įspėjamas raštu ir nustatomas trisdešimties dienų terminas mediatoriaus veiklos trūkumams pašalinti. Mediatorius, kuris per šį terminą nepašalina nurodytų veiklos trūkumų ar Lietuvos mediatorių rūmams nepateikia dokumentų, įrodančių, kad mediatoriaus veiklos trūkumai pašalinti, išbraukiamas iš Lietuvos Respublikos mediatorių sąrašo.“"
    },
    {
      "provision_ref": "art9",
      "section": "9",
      "title": "9 straipsnis. 10 straipsnio pakeitimas",
      "content": "Pakeisti 10 straipsnį ir jį išdėstyti taip:\n\n„10 straipsnis. Laikinas mediatoriaus veiklos sustabdymas\n\n1. Lietuvos mediatorių rūmų sprendimu mediatoriaus veikla laikinai sustabdoma šiais atvejais:\n\n1) paties mediatoriaus prašymu; šiuo pagrindu mediatoriaus veikla gali būti laikinai sustabdyta ne ilgesniam negu penkerių metų laikotarpiui;\n\n2) kai mediatorius yra įtariamas ar kaltinamas nusikalstamos veikos, nurodytos šio įstatymo 7 straipsnio 1 dalies 1, 2 ir 3 punktuose, padarymu.\n\n2. Lietuvos mediatorių rūmų sprendimu mediatoriaus veikla atnaujinama:\n\n1) paties mediatoriaus prašymu – kai mediatoriaus veikla buvo laikinai sustabdyta šio straipsnio 1 dalies 1 punkte nurodytu atveju;\n\n2) išnykus mediatoriaus veiklos sustabdymo pagrindą sudariusioms aplinkybėms, – kai mediatoriaus veikla buvo laikinai sustabdyta šio straipsnio 1 dalies 2 punkte nurodytu atveju.\n\n3. Šio straipsnio 1 dalyje nurodytais atvejais Lietuvos mediatorių rūmų sprendimas laikinai sustabdyti mediatoriaus veiklą priimamas ir apie mediatoriaus veiklos laikiną sustabdymą pažymima Lietuvos Respublikos mediatorių sąraše ne vėliau kaip kitą darbo dieną nuo šio straipsnio 1 dalies 1 punkte nurodyto mediatoriaus prašymo gavimo dienos ar šio straipsnio 1 dalies 2 punkte nurodytos informacijos gavimo dienos. Šio straipsnio 2 dalyje nurodytais atvejais Lietuvos mediatorių rūmų sprendimas atnaujinti mediatoriaus veiklą priimamas ir žyma apie mediatoriaus veiklos laikiną sustabdymą Lietuvos Respublikos mediatorių sąraše panaikinama ne vėliau kaip kitą darbo dieną nuo šio straipsnio 2 dalies 1 punkte nurodyto mediatoriaus prašymo gavimo dienos ar šio straipsnio 2 dalies 2 punkte nurodytos informacijos gavimo dienos.\n\n4. Apie šio straipsnio 1 dalyje nurodytą sprendimą laikinai sustabdyti mediatoriaus veiklą asmeniui pranešama raštu ne vėliau kaip per tris darbo dienas nuo sprendimo priėmimo dienos.\n\n5. Sprendimas šio straipsnio 1 dalies 2 punkte nurodytu pagrindu laikinai sustabdyti mediatoriaus veiklą gali būti skundžiamas Administracinių bylų teisenos įstatymo nustatyta tvarka.“"
    },
    {
      "provision_ref": "art10",
      "section": "10",
      "title": "10 straipsnis. 11 straipsnio pakeitimas",
      "content": "Pakeisti 11 straipsnį ir jį išdėstyti taip:\n\n„11 straipsnis. Mediatorių kvalifikacinis egzaminas\n\n1. Mediatorių kvalifikacinį egzaminą organizuoja Lietuvos mediatorių rūmai.\n\n2. Kai yra gauta ne mažiau kaip dešimt prašymų laikyti mediatorių kvalifikacinį egzaminą, Lietuvos mediatorių rūmai ne vėliau kaip per vieną mėnesį nuo paskutinio iš šių prašymų gavimo dienos organizuoja mediatorių kvalifikacinį egzaminą. Kai yra gauta mažiau kaip dešimt prašymų laikyti mediatorių kvalifikacinį egzaminą, mediatorių kvalifikacinis egzaminas rengiamas ne rečiau kaip kartą per pusę metų.\n\n3. Mediatorių kvalifikacinio egzamino metu tikrinami asmenų, siekiančių būti įrašytų į Lietuvos Respublikos mediatorių sąrašą, pasirengimas teikti mediacijos paslaugas, gebėjimas teorines žinias ir įgūdžius taikyti praktiškai, taip pat mediatorių profesinės etikos žinios.\n\n4. Mediatorių kvalifikacinį egzaminą vykdo mediatorių kvalifikacinio egzamino komisija. Mediatorių kvalifikacinio egzamino komisijos nuostatus ir sudėtį tvirtina teisingumo ministras. Mediatorių kvalifikacinio egzamino komisijos narių darbas mediatorių kvalifikacinio egzamino komisijoje apmokamas Lietuvos Respublikos biudžetinių įstaigų darbuotojų darbo apmokėjimo ir komisijų narių atlygio už darbą įstatymo nustatyta tvarka.\n\n5. Mediatorių kvalifikacinio egzamino programą tvirtina ir šio egzamino organizavimo, vykdymo ir mokėjimo už šį egzaminą dydį, įvertinęs mediatorių kvalifikacinio egzamino vykdymo sąnaudas, ir tvarką nustato teisingumo ministras, suderinęs su Lietuvos mediatorių rūmais.“"
    },
    {
      "provision_ref": "art11",
      "section": "11",
      "title": "11 straipsnis. 15 straipsnio pakeitimas",
      "content": "1. Pakeisti 15 straipsnio 3 dalį ir ją išdėstyti taip:\n\n„3. Mediatorius gali surengti individualų susitikimą su viena iš ginčo šalių nedalyvaujant kitai ginčo šaliai. Apie šį susitikimą, neatskleisdamas jo turinio, mediatorius privalo pranešti kitai ginčo šaliai. Mediatorius, nusprendęs rengti individualius susitikimus, juos turi inicijuoti su abiem ginčo šalimis.“\n\n2. Pakeisti 15 straipsnio 4 dalį ir ją išdėstyti taip:\n\n„4. Civilinio ginčo mediacijos metu dalyvauja ginčo šalys ir mediatorius. Kartu su ginčo šalimis gali dalyvauti ir jų atstovai. Ginčo šalių prašymu arba sutikimu civilinio ginčo mediacijos metu gali dalyvauti ir kiti asmenys. Mediatorius, nustatęs, kad yra ir daugiau sprendžiamo ginčo šalių, pasiūlo šioje civilinių ginčų sprendimo procedūroje dalyvaujančioms ginčo šalims įtraukti kitas ginčo šalis į ginčo sprendimą mediacijos būdu. Kitas ginčo šalis į civilinio ginčo sprendimą mediacijos būdu bendru sutarimu įtraukia mediacijos procedūroje dalyvaujančios ginčo šalys arba mediacijos procedūroje dalyvaujančių ginčo šalių bendru sutikimu – mediatorius. Mediatorius, nustatęs, kad yra vaikų ar kitų asmenų, kurių interesai įstatymų nustatyta tvarka privalo būti apsaugoti sprendžiant civilinį ginčą, gali įtraukti vaikus ar kitus asmenis į civilinio ginčo sprendimą mediacijos būdu. Vaikai į mediaciją įtraukiami jų tėvų ar kitų atstovų pagal įstatymą bendru sutikimu.“"
    },
    {
      "provision_ref": "art12",
      "section": "12",
      "title": "12 straipsnis. 17 straipsnio pakeitimas",
      "content": "Pakeisti 17 straipsnio 1 dalį ir ją išdėstyti taip:\n\n„1. Jeigu ginčo šalys nesusitarė kitaip, ginčo šalys, mediatoriai ir mediacijos paslaugų administratoriai turi laikyti paslaptyje visą civilinio ginčo mediacijos ir su ja susijusią informaciją, išskyrus informaciją, kurios reikia siekiant patvirtinti ar įvykdyti mediacijos metu sudarytą taikos sutartį, ir informaciją, kurios neatskleidimas prieštarautų viešajam interesui, kai reikia užtikrinti vaiko interesus arba užkirsti kelią žalos fizinio asmens sveikatai ar gyvybei atsiradimui, arba užkirsti kelią nusikalstamoms veikoms. Ši nuostata taip pat taikoma teismo, arbitražo ir kitoms civilinių ginčų sprendimo procedūroms, tiek susijusioms su civiliniu ginču, kuris buvo sprendžiamas mediacijos būdu, tiek nesusijusioms.“"
    },
    {
      "provision_ref": "art13",
      "section": "13",
      "title": "13 straipsnis. 20 straipsnio pakeitimas",
      "content": "Pakeisti 20 straipsnio 1 dalies 1 punktą ir jį išdėstyti taip:\n\n„1) šeimos ginčus, nagrinėjamus ginčo teisena Civilinio proceso kodekso nustatyta tvarka, išskyrus atvejus, kai kreiptis į teismą dėl ginčo sprendimo siekia smurtą artimoje aplinkoje patyręs asmuo, o kita ginčo šalis yra galimas smurtautojas ir jam yra skirtas apsaugos nuo smurto artimoje aplinkoje orderis arba yra pradėtas ikiteisminis tyrimas, susijęs su smurtu artimoje aplinkoje, arba teisme nagrinėjama byla, susijusi su smurtu artimoje aplinkoje, arba yra priimtas apkaltinamasis teismo nuosprendis dėl smurto artimoje aplinkoje, arba yra pateikta įstatymų nustatyta tvarka įgalioto teikti specializuotą kompleksinę pagalbą subjekto pažyma apie specializuotos kompleksinės pagalbos teikimą asmeniui dėl galimai patirto smurto artimoje aplinkoje;“."
    },
    {
      "provision_ref": "art14",
      "section": "14",
      "title": "14 straipsnis. 21 straipsnio pakeitimas",
      "content": "1. Pakeisti 21 straipsnio 4 dalį ir ją išdėstyti taip:\n\n„4. Valstybės garantuojamos teisinės pagalbos tarnyba, gavusi šio straipsnio 3 dalyje nurodytą ginčo šalies prašymą, ne vėliau kaip per tris darbo dienas nuo jo gavimo dienos šio įstatymo 14 straipsnyje nustatyta tvarka skiria mediatorių iš Lietuvos Respublikos mediatorių sąrašo. Paskirtas mediatorius ne vėliau kaip per tris darbo dienas nuo paskyrimo dienos arba mediatorius, į kurį ginčo šalis kreipiasi tiesiogiai, gavęs šio straipsnio 3 dalyje nurodytą ginčo šalies prašymą, ne vėliau kaip per tris darbo dienas nuo jo gavimo dienos išsiunčia kitai ginčo šaliai pranešimą apie gautą prašymą, nurodydamas, kad ne vėliau kaip per keturiolika dienų nuo pranešimo išsiuntimo dienos, o tuo atveju, kai pranešimas siunčiamas kitai ginčo šaliai, gyvenančiai kitoje valstybėje, – per trisdešimt dienų nuo pranešimo išsiuntimo dienos turi būti gautas kitos ginčo šalies sutikimas dėl mediacijos vykdymo.“\n\n2. Pakeisti 21 straipsnio 5 dalį ir ją išdėstyti taip:\n\n„5. Jeigu per keturiolika dienų nuo šio straipsnio 4 dalyje nurodyto pranešimo išsiuntimo dienos, o tuo atveju, kai šio straipsnio 4 dalyje nurodytas pranešimas siunčiamas kitai ginčo šaliai, gyvenančiai kitoje valstybėje, – per trisdešimt dienų nuo šio straipsnio 4 dalyje nurodyto pranešimo išsiuntimo dienos negaunamas kitos ginčo šalies sutikimas dėl mediacijos vykdymo, laikoma, kad kita ginčo šalis nesutiko pasinaudoti privalomąja mediacija. Šiais atvejais privalomąją mediaciją inicijavusi ginčo šalis turi teisę kreiptis į teismą dėl ginčo išsprendimo ir yra laikoma, kad ginčo šalis įgyvendino įstatymuose nustatytą reikalavimą pasinaudoti privalomąja mediacija.“"
    },
    {
      "provision_ref": "art15",
      "section": "15",
      "title": "15 straipsnis. 22 straipsnio pakeitimas",
      "content": "Pripažinti netekusia galios 22 straipsnio 3 dalį."
    },
    {
      "provision_ref": "art16",
      "section": "16",
      "title": "16 straipsnis. 23 straipsnio pakeitimas",
      "content": "Pakeisti 23 straipsnio 7 dalį ir ją išdėstyti taip:\n\n„7. Kai teisminės civilinių ginčų mediacijos paslaugas teikia mediatoriai, kurie yra teisėjai, jiems atskiras atlyginimas už mediacijos paslaugas nemokamas ir ginčo šalims teisminės civilinių ginčų mediacijos paslaugos teikiamos nemokamai. Tais atvejais, kai mediatorių teisminei civilinių ginčų mediacijai vykdyti iš Lietuvos Respublikos mediatorių sąrašo parenka ir skiria Valstybės garantuojamos teisinės pagalbos tarnyba šio įstatymo 14 straipsnyje nustatyta tvarka, už teisminės civilinių ginčų mediacijos paslaugas apmoka Valstybės garantuojamos teisinės pagalbos tarnyba iš valstybės biudžeto lėšų. Už suteiktas teisminės civilinių ginčų mediacijos paslaugas mediatoriams iš valstybės biudžeto mokamo atlyginimo dydžius ir mokėjimo tvarką nustato Vyriausybė.“"
    },
    {
      "provision_ref": "art17",
      "section": "17",
      "title": "17 straipsnis. 26 straipsnio pakeitimas",
      "content": "Pakeisti 26 straipsnio 10 dalį ir ją išdėstyti taip:\n\n„10. Kai neteisminės administracinių ginčų mediacijos paslaugas teikia mediatoriai, kurie yra ginčų komisijos nariai, jiems atskiras atlyginimas už mediacijos paslaugas nemokamas ir administracinio ginčo šalims neteisminės mediacijos paslaugos teikiamos nemokamai. Kai mediatorių neteisminei administracinio ginčo mediacijai vykdyti iš Lietuvos Respublikos mediatorių sąrašo parenka ir skiria Valstybės garantuojamos teisinės pagalbos tarnyba šio įstatymo 14 straipsnio 3, 4, 5 ir 6 dalyse nustatyta tvarka, už neteisminės administracinio ginčo mediacijos paslaugas apmoka Valstybės garantuojamos teisinės pagalbos tarnyba iš valstybės biudžeto lėšų. Už suteiktas neteisminės administracinių ginčų mediacijos paslaugas mediatoriams iš valstybės biudžeto mokamo atlyginimo dydžius ir mokėjimo tvarką nustato Vyriausybė.“"
    },
    {
      "provision_ref": "art18",
      "section": "18",
      "title": "18 straipsnis. 28 straipsnio pakeitimas",
      "content": "Pakeisti 28 straipsnį ir jį išdėstyti taip:\n\n„28 straipsnis. Skundų (pranešimų) dėl mediatorių veiklos teikimas ir nagrinėjimas\n\n1. Dėl mediatorių, kurie pažeidė šio įstatymo, Europos mediatorių elgesio kodekso ar kitų teisės aktų, reglamentuojančių mediacijos paslaugų teikimą, reikalavimus, veiklos asmenys gali teikti skundus (pranešimus) mediatorių veiklos vertinimo komisijai.\n\n2. Mediatorių veiklos vertinimo komisijos nuostatus ir personalinę sudėtį tvirtina teisingumo ministras, suderinęs su Lietuvos mediatorių rūmais. Mediatorių veiklos vertinimo komisiją sudaro septyni nariai: penki Lietuvos mediatorių rūmų atstovai ir du teisingumo ministro deleguoti visuomenės atstovai. Šios komisijos pirmininką ir pirmininko pavaduotoją iš komisijos narių Lietuvos mediatorių rūmų siūlymu skiria teisingumo ministras.\n\n3. Šio straipsnio 1 dalyje nurodytas skundas (pranešimas) gali būti paduotas ne vėliau kaip per tris mėnesius nuo pažeidimo paaiškėjimo dienos, bet ne vėliau, kaip praėjus vieniems metams nuo pažeidimo padarymo dienos.\n\n4. Šio straipsnio 1 dalyje nurodytas skundas (pranešimas) turi būti išnagrinėtas ne vėliau kaip per šešiasdešimt dienų nuo šio straipsnio 1 dalyje nurodyto skundo (pranešimo) gavimo mediatorių veiklos vertinimo komisijoje dienos.\n\n5. Mediatorių veiklos vertinimo komisijos posėdyje turi teisę dalyvauti mediatorius, kurio veikla vertinama, ir šio straipsnio 1 dalyje nurodytą skundą (pranešimą) pateikęs subjektas. Prireikus komisija į posėdį gali pakviesti ir kitų asmenų.“"
    },
    {
      "provision_ref": "art19",
      "section": "19",
      "title": "19 straipsnis. 29 straipsnio pakeitimas",
      "content": "1. Pakeisti 29 straipsnio 3 dalį ir ją išdėstyti taip:\n\n„3. Apie šio straipsnio 1 dalies 3 punkte nurodytą sprendimą mediatorių veiklos vertinimo komisija praneša Lietuvos mediatorių rūmams ne vėliau kaip per tris darbo dienas nuo sprendimo priėmimo dienos. Kai šio straipsnio 1 dalyje nurodyti sprendimai yra priimti dėl asmens, kuriam pagal Europos Sąjungos valstybės narės ar Europos ekonominės erdvės valstybės teisės aktus tos valstybės kompetentinga institucija yra suteikusi teisę teikti mediacijos paslaugas, apie šiuos sprendimus mediatorių veiklos vertinimo komisija privalo pranešti Europos Sąjungos valstybės narės ar Europos ekonominės erdvės valstybės kompetentingai institucijai, kuri asmeniui yra suteikusi teisę teikti mediacijos paslaugas.“\n\n2. Pakeisti 29 straipsnio 5 dalies 2 punktą ir jį išdėstyti taip:\n\n„2) pareikšti viešą įspėjimą, apie kurį paskelbiama Lietuvos mediatorių rūmų interneto svetainėje ir Teisinės pagalbos paslaugų informacinėje sistemoje ne vėliau kaip per penkias darbo dienas nuo mediatorių veiklos vertinimo komisijos sprendimo priėmimo dienos. Visuomenės informavimo tikslais šis viešas įspėjimas skelbiamas vienus metus nuo viešo įspėjimo paskelbimo dienos;“."
    },
    {
      "provision_ref": "art20",
      "section": "20",
      "title": "20 straipsnis. Įstatymo įsigaliojimas, įgyvendinimas ir taikymas",
      "content": "1. Šis įstatymas, išskyrus 14, 15, 16 ir 17 straipsnius ir šio straipsnio 3 ir 4 dalis, įsigalioja 2025 m. sausio 1 d.\n\n2. Šio įstatymo 14, 15, 16 ir 17 straipsniai įsigalioja 2024 m. rugsėjo 1 d.\n\n3. Lietuvos Respublikos Vyriausybė ir teisingumo ministras iki 2024 m. rugpjūčio 31 d. priima šio įstatymo 14 straipsniu pakeistų Lietuvos Respublikos mediacijos įstatymo 21 straipsnio 4 ir 5 dalių, 15 straipsniu pakeistos Mediacijos įstatymo 22 straipsnio 3 dalies, 16 straipsniu pakeistos Mediacijos įstatymo 23 straipsnio 7 dalies ir 17 straipsniu pakeistos Mediacijos įstatymo 26 straipsnio 10 dalies įgyvendinamuosius teisės aktus.\n\n4. Vyriausybė, teisingumo ministras, Teisėjų taryba ir Lietuvos mediatorių rūmai iki 2024 m. gruodžio 31 d. priima šio įstatymo įgyvendinamuosius teisės aktus, išskyrus šio straipsnio 3 dalyje nurodytus įgyvendinamuosius teisės aktus.\n\n5. Visi iki šio įstatymo įsigaliojimo dienos Lietuvos Respublikos mediatorių sąraše įrašyti mediatoriai, išskyrus mediatorius, kurie yra teisėjai, Lietuvos mediatorių rūmų nariais tampa nuo šio įstatymo įsigaliojimo dienos.\n\n6. Ne vėliau kaip per 4 mėnesius nuo šio įstatymo įsigaliojimo dienos Lietuvos mediatorių rūmų pirmininkas sušaukia visuotinį Lietuvos mediatorių rūmų narių susirinkimą, kuriame Lietuvos mediatorių rūmų įstatuose nustatyta tvarka išrenkami nauji Lietuvos mediatorių rūmų valdymo organai, patvirtinamas nario mokesčio dydis. Nario mokestį šio įstatymo pagrindu Lietuvos mediatorių rūmų nariais tapę asmenys moka nuo visuotinio Lietuvos mediatorių rūmų narių susirinkimo sušaukimo dienos Lietuvos mediatorių rūmų įstatuose nustatyta tvarka.\n\n7. Skundai (pranešimai), pateikti mediatorių veiklos vertinimo komisijai iki šio įstatymo įsigaliojimo dienos, baigiami nagrinėti iki šio įstatymo įsigaliojimo dienos galiojusia Lietuvos Respublikos mediacijos įstatymo nustatyta tvarka.\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentas                                                                                          Gitanas Nausėda"
    }
  ],
  "definitions": []
}

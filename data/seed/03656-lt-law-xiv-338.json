{
  "id": "lt-law-xiv-338",
  "type": "statute",
  "title": "Lietuvos Respublikos krašto apsaugos sistemos organizavimo ir karo tarnybos įstatymo Nr. VIII-723 20 straipsnio pakeitimo įstatymas",
  "short_name": "XIV-338",
  "status": "in_force",
  "issued_date": "2021-05-20",
  "in_force_date": "2022-01-01",
  "url": "https://e-tar.lt/portal/lt/legalAct/90783e40c47111eba2bad9a0748ee64d/ykcicEATWk",
  "provisions": [
    {
      "provision_ref": "art1",
      "section": "1",
      "title": "1 straipsnis. 20 straipsnio pakeitimas",
      "content": "1. Pakeisti 20 straipsnio 12 dalį ir ją išdėstyti taip:\n\n„12. Studijuoti į Akademiją priimami vidurinį išsilavinimą įgiję, profesinei karo tarnybai tinkantys ir krašto apsaugos ministro nustatytas priėmimo į Akademiją studijuoti pagal universitetinių studijų, karinio rengimo ir neformaliojo švietimo programas sąlygas atitinkantys asmenys. Priimamas į Akademiją kariūnu asmuo pasirašo su Akademija kariūno tarnybos sutartį, kuria įsipareigoja studijuoti ir vykdyti kitas kariūno pareigas, o po studijų – tarnauti profesinėje karo tarnyboje, jeigu studijų baigimo dieną būtų į ją pakviestas. Kariūnai kviečiami į profesinę karo tarnybą atsižvelgiant į jų studijų ir karinio rengimo rezultatus ir krašto apsaugos sistemos bei karo tarnybos poreikius. Jeigu studijas arba karinio rengimo programą Akademijoje baigusiam kariūnui nepasiūloma sudaryti profesinės karo tarnybos sutarties, jis yra išleidžiamas į atsargą.“\n\n2. Papildyti 20 straipsnį 17 dalimi:\n\n„17. Akademija kartu su Akademijos statute nustatytomis sąlygomis ir tvarka atrinkta bendrojo ugdymo mokykla (toliau – atrinkta bendrojo ugdymo mokykla) gali vykdyti formalųjį švietimą papildančio ugdymo programą mokiniams, kurie mokosi pagal pagrindinio ugdymo antrosios dalies programą ir vidurinio ugdymo programą. Bendrojo ugdymo mokykla atrenkama pagal Akademijos statute nustatytus mokinių pasiekimų ir pažangos ir formaliojo švietimo bei formalųjį švietimą papildančio ugdymo programų vykdymo užtikrinimo kriterijus.“\n\n3. Papildyti 20 straipsnį 18 dalimi:\n\n„18. Formalųjį švietimą papildančio ugdymo programą, ugdančią fizines galias ir asmens vertybines orientacijas, leidžiančią tapti aktyviu visuomenės nariu, savarankišku, atsakingu, disciplinuotu, patriotiškai nusiteikusiu žmogumi, užtikrinant asmenybės saviraiškos poreikius, tvirtina Akademijos viršininkas kartu su atrinktos bendrojo ugdymo mokyklos direktoriumi. Formalųjį švietimą papildančio ugdymo programos Akademijoje trukmė – 4 metai. Atrinkta bendrojo ugdymo mokykla kiekvienais metais pagal Akademijos viršininko ir atrinktos bendrojo ugdymo mokyklos direktoriaus nustatytas sąlygas  suformuoja ne didesnę kaip 24 mokinių klasę. Už mokinių mokymąsi pagal formaliojo švietimo programas atsako atrinkta bendrojo ugdymo mokykla.“\n\n4. Papildyti 20 straipsnį 19 dalimi:\n\n„19. Pagal formalųjį švietimą papildančio ugdymo programą Akademijoje ugdomiems mokiniams vykstant atostogų, atlyginamos jų kelionių iš Akademijos į gyvenamąją vietą ir atgal į Akademiją išlaidos. Mokinių kelionių išlaidų atlyginimo tvarką, maksimalų per dieną į abi puses nuvažiuojamą atstumą, už kurį atlyginamos kelionės išlaidos, nustato Vyriausybė arba jos įgaliota institucija. Mokiniai jų ugdymo pagal formalųjį švietimą papildančio ugdymo programą Akademijoje laikotarpiu aprūpinami:\n\n1) maistu, patenkinančiu vaikų maisto medžiagų fiziologinius poreikius, ugdant sveikos mitybos įgūdžius, pagal sveikatos apsaugos ministro patvirtintas rekomenduojamas paros maistinių medžiagų ir energijos normas, atsižvelgiant į vaikų amžiaus grupes;\n\n2) gyvenamąja patalpa, atitinkančia higienos normų reikalavimus bei apgyvendinimo paslaugų sveikatos saugos reikalavimus;\n\n3) standartizuota apranga (uniforma);\n\n4) ugdymo priemonėmis ir įranga, būtina formalųjį švietimą papildančio ugdymo programai įgyvendinti.“"
    },
    {
      "provision_ref": "art2",
      "section": "2",
      "title": "2 straipsnis. Įstatymo įsigaliojimas, įgyvendinimas ir taikymas",
      "content": "1. Šis įstatymas, išskyrus šio straipsnio 2 dalį, įsigalioja 2022 m. sausio 1 d.\n\n2. Lietuvos Respublikos Vyriausybė, Lietuvos Respublikos krašto apsaugos ministras, Generolo Jono Žemaičio Lietuvos karo akademija (toliau – Akademija) ir bendrojo ugdymo mokyklos, kurios mokiniai Akademijoje ugdomi pagal formalųjį švietimą papildančio ugdymo programą, direktorius iki 2021 m. gruodžio 31 d. priima šio įstatymo įgyvendinamuosius teisės aktus.\n\n3. Mokiniai Akademijoje pagal formalųjį švietimą papildančio ugdymo programą pradedami ugdyti nuo 2022–2023 mokslo metų pradžios.\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentas                                                                                          Gitanas Nausėda"
    }
  ],
  "definitions": []
}

{
  "id": "lt-law-x-980",
  "type": "statute",
  "title": "Lietuvos Respublikos Prezidento valstybinės rentos įstatymas",
  "short_name": "X-980",
  "status": "in_force",
  "issued_date": "2006-12-12",
  "in_force_date": "2007-01-01",
  "url": "https://e-tar.lt/portal/lt/legalAct/TAR.4FAEA57D16AB/DcsEALadVG",
  "provisions": [
    {
      "provision_ref": "art1",
      "section": "1",
      "title": "1 straipsnis. Įstatymo paskirtis",
      "content": "Šis įstatymas nustato Lietuvos Respublikos Prezidento (toliau – Respublikos Prezidentas) valstybinės rentos ir Respublikos Prezidento našlaičių valstybinės rentos skyrimo ir mokėjimo sąlygas bei tvarką, taip pat šių rentų dydžius."
    },
    {
      "provision_ref": "art2",
      "section": "2",
      "title": "2 straipsnis. Respublikos Prezidento valstybinės rentos skyrimo ir mokėjimo sąlygos",
      "content": "1. Respublikos Prezidento valstybinė renta skiriama ir mokama iki gyvos galvos Respublikos Prezidentui, kurio įgaliojimai nutrūko Lietuvos Respublikos Konstitucijos 88 straipsnio 1, 2, 3 ir 6 punktuose nustatytais pagrindais.\n\n2. Respublikos Prezidentui, išrinktam naujai kadencijai, paskirtoji Respublikos Prezidento valstybinė renta nemokama. Paskirtoji Respublikos Prezidento valstybinė renta vėl pradedama mokėti, kai Respublikos Prezidento įgaliojimai nutrūksta Lietuvos Respublikos Konstitucijos 88 straipsnio 1, 2, 3 ir 6 punktuose nustatytais pagrindais.\n\n3. Respublikos Prezidentui Respublikos Prezidento valstybinė renta neskiriama, jeigu jis neatsisako gaunamos valstybinės pensijos ar kitos iš Lietuvos Respublikos valstybės biudžeto mokamos periodinės pensinio pobūdžio išmokos (valstybinės signataro rentos, valstybinės signataro našlių ir našlaičių rentos, kompensacinės išmokos teatrų ir koncertinių įstaigų kūrybiniams darbuotojams, rentos sportininkams, šalpos pensijos), paskirtos pagal Lietuvos Respublikos įstatymus."
    },
    {
      "provision_ref": "art3",
      "section": "3",
      "title": "3 straipsnis. Respublikos Prezidento valstybinės rentos dydis",
      "content": "1. Respublikos Prezidento valstybinė renta skiriama 38,79 procento Respublikos Prezidento darbo užmokesčio dydžio per mėnesį.\nStraipsnio dalies pakeitimai:\nNr. XIII-1353, 2018-06-28, paskelbta TAR 2018-07-05, i. k. 2018-11455\n\n2. Respublikos Prezidento valstybinės rentos dydis nustatomas pagal Respublikos Prezidento darbo užmokesčio dydį, galiojantį tą mėnesį, už kurį ši renta skiriama ir (ar) mokama. Pasikeitus Respublikos Prezidento darbo užmokesčio dydžiui, Respublikos Prezidento valstybinės rentos dydį Lietuvos Respublikos Vyriausybė nustato iš naujo. Respublikos Prezidento valstybinės rentos dydis negali būti mažinamas."
    },
    {
      "provision_ref": "art4",
      "section": "4",
      "title": "4 straipsnis. Asmenys, turintys teisę gauti Respublikos Prezidento našlaičių valstybinę rentą",
      "content": "1. Teisę gauti Respublikos Prezidento našlaičių valstybinę rentą turi mirusio Respublikos Prezidento našlaičiai, kurie yra Lietuvos Respublikos piliečiai:\n\n1) nepilnamečiai vaikai (įvaikiai);\n\n2) pilnamečiai vaikai (įvaikiai), jeigu jie pripažinti neįgaliaisiais iki pilnametystės ir visą laiką nuo pilnametystės yra nedarbingi ar iš dalies darbingi;\n\n3) pilnamečiai vaikai (įvaikiai), kurie mokosi pagal bendrojo ugdymo programą, pirmą kartą įgyja pirmąją kvalifikaciją pagal formaliojo profesinio mokymo programą arba studijuoja aukštojoje mokykloje pagal nuolatinių studijų programą ir pirmą kartą įgyja bakalauro ar magistro laipsnį, iki mokymosi arba studijų pagal šias programas baigimo (išskyrus bendrojo ugdymo programų mokinius, turinčius teisę gauti Respublikos Prezidento našlaičių valstybinę rentą iki tų metų, kuriais jie baigia mokytis pagal šias programas, rugpjūčio 31 dienos), bet ne ilgiau, iki jiems sukaks 24 metai.\n\n2. Teisė gauti Respublikos Prezidento našlaičių valstybinę rentą išlieka:\n\n1) įvaikinus šio straipsnio 1 dalies 1 punkte nurodytus našlaičius;\n\n2) šio straipsnio 1 dalies 3 punkto reikalavimus atitinkantiems našlaičiams, kurie tais pačiais kalendoriniais metais baigė bendrojo ugdymo programą ir įstojo į švietimo įstaigą mokytis pagal formaliojo profesinio ugdymo programą ar studijuoti pagal nuolatinių studijų programą – laikotarpiu nuo rugsėjo 1 dienos iki dienos, kurią švietimo įstaigoje prasideda mokslo ar studijų metai pagal formaliojo profesinio ugdymo programą ar nuolatinių studijų programą, pagal kurią mokytis ar studijuoti įstojo našlaitis.\n\nStraipsnio dalies pakeitimai:\nNr. XIII-3374, 2020-11-05, paskelbta TAR 2020-11-13, i. k. 2020-23941"
    },
    {
      "provision_ref": "art5",
      "section": "5",
      "title": "5 straipsnis. Respublikos Prezidento našlaičių valstybinės rentos skyrimo ir mokėjimo sąlygos",
      "content": "1. Respublikos Prezidento našlaičių valstybinė renta skiriama Respublikos Prezidento našlaičiams, mirus Respublikos Prezidentui, kuriam buvo ar galėjo būti paskirta Respublikos Prezidento valstybinė renta.\n\n2. Respublikos Prezidento našlaičių valstybinė renta skiriama ir mokama Respublikos Prezidento našlaičiams, neatsižvelgiant į jų gaunamas pensijas ir draudžiamąsias pajamas."
    },
    {
      "provision_ref": "art6",
      "section": "6",
      "title": "6 straipsnis. Respublikos Prezidento našlaičių valstybinės rentos dydis",
      "content": "1. Respublikos Prezidento našlaičių valstybinės rentos dydis yra 25 procentai Respublikos Prezidento valstybinės rentos dydžio, jeigu teisę gauti šią rentą turi vienas našlaitis. Jeigu tokią teisę turi daugiau našlaičių, kiekvienam skiriama po lygiai, bet ne daugiau kaip po 25 procentus ir visiems kartu ne daugiau kaip 50 procentų viso Respublikos Prezidento valstybinės rentos dydžio.\n\n2. Skiriant ir mokant Respublikos Prezidento našlaičių valstybinę rentą, taikomas Respublikos Prezidento valstybinės rentos dydis, nustatytas pagal šio įstatymo 3 straipsnio 2 dalies nuostatas."
    },
    {
      "provision_ref": "art7",
      "section": "7",
      "title": "7 straipsnis. Respublikos Prezidento valstybinės rentos, Respublikos Prezidento našlaičių valstybinės rentos skyrimo ir mokėjimo tvarka",
      "content": "1. Sprendimą skirti Respublikos Prezidento valstybinę rentą ar Respublikos Prezidento našlaičių valstybinę rentą (toliau kartu – valstybinė renta) priima Lietuvos Respublikos Vyriausybė Lietuvos Respublikos socialinės apsaugos ir darbo ministerijos teikimu.\n\n2. Valstybinė renta skiriama nuo teisės į šią rentą įgijimo dienos. Laiku negauta ar neišmokėta valstybinė renta išmokama už visą praėjusį laikotarpį nuo teisės ją gauti įgijimo dienos.\n\n3. Valstybinę rentą iš Lietuvos Respublikos valstybės biudžeto lėšų moka Lietuvos Respublikos Prezidento kanceliarija, vadovaudamasi šiuo įstatymu ir Lietuvos Respublikos Vyriausybės patvirtintais Respublikos Prezidento valstybinės rentos skyrimo ir mokėjimo nuostatais.\n\n4. Valstybinė renta mokama už praėjusį mėnesį.\n\n5. Valstybinės rentos gavėjui mirus, paskirtoji valstybinė renta jį palaidojusiems asmenims išmokama už visą tą mėnesį, kurį valstybinės rentos gavėjas mirė, jeigu ji dar nebuvo išmokėta.\n\n6. Jeigu asmeniui įsiteisėja apkaltinamasis teismo nuosprendis, kuriuo jis pripažintas kaltu už tyčinio nusikaltimo padarymą (neatsižvelgiant į atleidimą nuo bausmės atlikimo, vėlesnį teistumo išnykimą ar panaikinimą), valstybinė renta neskiriama, o paskirtoji nemokama.\n\n7. Valstybinės rentos gavėjas, kuris neteko Lietuvos Respublikos pilietybės arba kuriam įsiteisėjo apkaltinamasis teismo nuosprendis, kuriuo valstybinės rentos gavėjas pripažintas kaltu dėl tyčinio nusikaltimo padarymo, taip pat Respublikos Prezidento našlaitis, nebeatitinkantis šio įstatymo 4 straipsnio 1 dalyje nurodytų sąlygų, išskyrus šio įstatymo 4 straipsnio 2 dalyje nustatytus atvejus, privalo per 10 darbo dienų nuo tokių aplinkybių atsiradimo apie jas pranešti Lietuvos Respublikos Prezidento kanceliarijai. Jeigu apie tokias aplinkybes laiku nepranešama, permokėta suma išieškoma įstatymų nustatyta tvarka.\nStraipsnio dalies pakeitimai:\nNr. XIII-3374, 2020-11-05, paskelbta TAR 2020-11-13, i. k. 2020-23941"
    },
    {
      "provision_ref": "art8",
      "section": "8",
      "title": "8 straipsnis. Valstybinės rentos mokėjimas jos gavėjui išvykus nuolat gyventi į užsienį",
      "content": "Valstybinės rentos gavėjui išvykus nuolat gyventi į užsienį, valstybinė renta mokama vadovaujantis šiuo įstatymu ir Lietuvos Respublikos Vyriausybės patvirtintais Respublikos Prezidento valstybinės rentos skyrimo ir mokėjimo nuostatais.\n\nSkelbiu šį Lietuvos Respublikos Seimo priimtą įstatymą.\n\nRESPUBLIKOS PREZIDENTAS                                                                  VALDAS ADAMKUS"
    }
  ],
  "definitions": []
}

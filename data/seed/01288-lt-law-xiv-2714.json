{
  "id": "lt-law-xiv-2714",
  "type": "statute",
  "title": "Lietuvos Respublikos elektroninių pinigų ir elektroninių pinigų įstaigų įstatymo Nr. XI-1868 15, 39 ir 43 straipsnių pakeitimo įstatymas",
  "short_name": "XIV-2714",
  "status": "in_force",
  "issued_date": "2024-06-13",
  "in_force_date": "2024-11-01",
  "url": "https://e-tar.lt/portal/lt/legalAct/31d674902ed311efbdaea558de59136c/WjQwGGOqhk",
  "provisions": [
    {
      "provision_ref": "art1",
      "section": "1",
      "title": "1 straipsnis. 15 straipsnio pakeitimas",
      "content": "Pakeisti 15 straipsnio 5 dalį ir ją išdėstyti taip:\n\n„5. Priežiūros institucija, priėmusi sprendimą sustabdyti licencijos galiojimą, per 3 darbo dienas nuo tokio sprendimo priėmimo dienos apie tai praneša elektroninių pinigų įstaigai, nurodo pažeidimą (pažeidimus) ir nustato ne trumpesnį kaip vieno mėnesio terminą, per kurį elektroninių pinigų įstaiga privalo nurodytą pažeidimą (pažeidimus) pašalinti.“"
    },
    {
      "provision_ref": "art2",
      "section": "2",
      "title": "2 straipsnis. 39 straipsnio pakeitimas",
      "content": "Pakeisti 39 straipsnio 1 dalies 8 punktą ir jį išdėstyti taip:\n\n„8) paskiria laikinąjį administratorių;“."
    },
    {
      "provision_ref": "art3",
      "section": "3",
      "title": "3 straipsnis. 43 straipsnio pakeitimas",
      "content": "Pakeisti 43 straipsnį ir jį išdėstyti taip:\n\n„43 straipsnis. Laikinasis administratorius\n\n1. Priežiūros institucija turi teisę elektroninių pinigų įstaigai paskirti laikinąjį administratorių. Laikinuoju administratoriumi gali būti paskirtas juridinis ar fizinis asmuo. Laikinuoju administratoriumi negali būti paskirtas priežiūros institucijos tarnautojas.\n\n2. Laikinuoju administratoriumi skiriamam fiziniam asmeniui, juridiniam asmeniui ar juridinio asmens vadovui mutatis mutandis taikomi Bankų įstatymo 34 straipsnio 12 ir 13 dalyse nustatyti nepriekaištingos reputacijos ir šio įstatymo 16 straipsnio 3 dalyje nustatyti kvalifikacijos ir patirties reikalavimai, jo neturi saistyti interesų konfliktas, tai yra laikinojo administratoriaus asmeniniai interesai negali prieštarauti elektroninių pinigų įstaigos ar priežiūros institucijos interesams.\n\n3. Laikinojo administratoriaus veiklos sąlygos, funkcijos ir jų apribojimai nustatomi priežiūros institucijos ir laikinojo administratoriaus sudaromoje laikinojo administravimo sutartyje. Tokioje sutartyje turi būti nustatyti priežiūros institucijos įsipareigojimai, susiję su laikinojo administratoriaus veiksmais atlyginant tretiesiems asmenims padarytą žalą. Bet kuriuo atveju laikinasis administratorius neatsako už žalą, atsiradusią dėl veiksmų, atliktų vykdant priežiūros institucijos duotus nurodymus. Tokiu atveju už padarytą žalą, kai yra įstatymuose, reglamentuojančiuose civilinės atsakomybės atsiradimą, nustatytos sąlygos, atsako priežiūros institucija.\n\n4. Laikinasis administratorius savo funkcijoms tinkamai atlikti turi teisę savo nuožiūra pasitelkti padėjėjų ir paslaugų teikėjų (įskaitant teisės, apskaitos, audito, valdymo konsultantus).\n\n5. Atlyginimas ir kitos išlaidos (įskaitant išlaidas paslaugų teikėjams) laikinajam administratoriui ir jo padėjėjams, atsižvelgiant į laikinojo administratoriaus veiklos mastą, kvalifikaciją, veiklos terminus, nustatomi laikinojo administravimo sutartyje. Atlyginimas išmokamas ir išlaidos (įskaitant išlaidas paslaugų teikėjams) apmokamos iš elektroninių pinigų įstaigos lėšų prieš bet kokius kitus elektroninių pinigų įstaigos mokėjimus.\n\n6. Jeigu administruojamai elektroninių pinigų įstaigai iškeliama bankroto byla, mokėjimai laikinajam administratoriui išmokami prieš bet kokius kitus elektroninių pinigų įstaigos mokėjimus. Jeigu elektroninių pinigų įstaiga laikinajam administratoriui nesumoka laiku, laikinajam administratoriui privalo sumokėti priežiūros institucija, kuri turi teisę reikalauti sumokėtų sumų iš elektroninių pinigų įstaigos.\n\n7. Priežiūros institucija, remdamasi proporcingumo principu, priimdama sprendimą skirti laikinąjį administratorių, gali nustatyti, kad:\n\n1) laikinai sustabdomi elektroninių pinigų įstaigos stebėtojų tarybos, valdybos ir administracijos vadovų įgaliojimai ir šių organų įgaliojimus laikinai perima paskirtas laikinasis administratorius. Tokiu atveju šiame punkte nurodytų elektroninių pinigų įstaigos organų atitinkami sprendimai, priimti po sprendimo paskirti laikinąjį administratorių įsigaliojimo dienos, yra negaliojantys ir nevykdytini arba\n\n2) elektroninių pinigų įstaigos stebėtojų tarybos, valdybos ir administracijos vadovų įgaliojimai nesustabdomi, o paskirtas laikinasis administratorius laikinai veikia kartu su šiais elektroninių pinigų įstaigos organais.\n\n8. Priežiūros institucija sprendime dėl laikinojo administratoriaus paskyrimo turi nustatyti laikinojo administratoriaus įgaliojimus, funkcijas, veiksmus, kuriuos laikinasis administratorius gali atlikti tik gavęs išankstinį priežiūros institucijos pritarimą, ir laikinojo administratoriaus paskyrimo terminą.\n\n9. Jeigu laikinasis administratorius skiriamas pagal šio straipsnio 7 dalies 1 punktą, jam gali būti suteikiami kai kurie ar visi šiame įstatyme, kituose teisės aktuose, reglamentuojančiuose įmonių veiklą, ir elektroninių pinigų įstaigos įstatuose nustatyti elektroninių pinigų įstaigos stebėtojų tarybos, valdybos ir administracijos vadovų įgaliojimai. Laikinajam administratoriui gali būti pavedama išsiaiškinti ir įvertinti elektroninių pinigų įstaigos finansinę būklę, vadovauti elektroninių pinigų įstaigos veiklai (arba jos daliai), siekiant išsaugoti arba atkurti elektroninių pinigų įstaigos finansinę būklę ir užtikrinant patikimą ir riziką ribojantį elektroninių pinigų įstaigos veiklos valdymą, ir (arba) atlikti kitas funkcijas.\n\n10. Jeigu laikinasis administratorius skiriamas pagal šio straipsnio 7 dalies 2 punktą, priežiūros institucija sprendime turi nurodyti, kuriuos sprendimus priimti ar kitus veiksmus atlikti elektroninių pinigų įstaigos stebėtojų taryba, valdyba ir administracijos vadovas gali tik gavę išankstinį laikinojo administratoriaus pritarimą. Laikinasis administratorius nesutinka su šių elektroninių pinigų įstaigos organų sprendimais, jeigu jie, jo nuomone, prieštarauja patikimą ir riziką ribojančią elektroninių pinigų įstaigų veiklą reglamentuojantiems teisės aktams ar dėl kitų priežasčių kelia grėsmę elektroninių pinigų įstaigos veiklos stabilumui ir patikimumui arba elektroninių pinigų turėtojų interesams.\n\n11. Laikinasis administratorius skiriamas ne ilgesniam negu vienų metų laikotarpiui. Išimtiniais atvejais, kai nustatoma, kad laikinojo administratoriaus skyrimo priežastimi buvusios aplinkybės nėra išnykusios, laikinojo administratoriaus paskyrimo terminas motyvuotu priežiūros institucijos sprendimu gali būti pratęstas vieną kartą ne ilgesniam negu vienų metų laikotarpiui.\n\n12. Priežiūros institucija bet kuriuo metu gali pakeisti sprendimo dėl laikinojo administratoriaus paskyrimo nuostatas, taip pat bet kuriuo metu ir dėl bet kokios priežasties gali atšaukti laikinąjį administratorių. Laikinasis administratorius turi teisę atsistatydinti laikinojo administravimo sutartyje nustatytais atvejais ir tvarka. Jeigu laikinasis administratorius atsistatydina, priežiūros institucija nedelsdama priima sprendimą dėl naujo laikinojo administratoriaus paskyrimo.\n\n13. Apie pagal šio straipsnio 7 dalies 1 punktą priimtą sprendimą paskirti laikinąjį administratorių arba jį atšaukti ne vėliau kaip kitą darbo dieną po sprendimo priėmimo dienos priežiūros institucija raštu praneša elektroninių pinigų įstaigai, Juridinių asmenų registro tvarkytojui ir paskelbia savo interneto svetainėje.\n\n14. Pagal šio straipsnio 7 dalies 1 punktą paskirtas laikinasis administratorius gali sušaukti elektroninių pinigų įstaigos visuotinį akcininkų susirinkimą ir nustatyti tokio susirinkimo darbotvarkę tik gavęs išankstinį priežiūros institucijos pritarimą. Laikinojo administratoriaus paskyrimas taip pat neriboja teisės aktuose, reglamentuojančiuose įmonių veiklą, nustatytų elektroninių pinigų įstaigos akcininkų teisių.\n\n15. Priežiūros institucija gali reikalauti, kad laikinasis administratorius priežiūros institucijos nustatytais terminais jai teiktų informaciją apie elektroninių pinigų įstaigos finansinę būklę ir savo atliktus veiksmus.\n\n16. Laikinasis administratorius privalo savo funkcijas atlikti apdairiai ir sąžiningai. Laikinasis administratorius negali jam suteiktų teisių panaudoti savo asmeniniams ar trečiųjų asmenų poreikiams tenkinti. Laikinojo administratoriaus ir elektroninių pinigų įstaigos, kurią administruoti jis paskirtas, nesieja pasitikėjimo (fiduciariniai) santykiai, jis neturi pareigos veikti elektroninių pinigų įstaigos ir jos akcininkų interesais.“"
    },
    {
      "provision_ref": "art4",
      "section": "4",
      "title": "4 straipsnis. Įstatymo įsigaliojimas",
      "content": "Šis įstatymas įsigalioja 2024 m. lapkričio 1 d.\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentas                                                                                          Gitanas Nausėda"
    }
  ],
  "definitions": []
}

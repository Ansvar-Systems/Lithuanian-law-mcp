{
  "id": "lt-law-xii-2626",
  "type": "statute",
  "title": "Lietuvos Respublikos valstybinių socialinio draudimo pensijų įstatymo Nr. I-549 1, 34, 43, 54 straipsnių, priedo pakeitimo ir 3 straipsnio pripažinimo netekusiu galios įstatymas",
  "short_name": "XII-2626",
  "status": "in_force",
  "issued_date": "2016-09-21",
  "in_force_date": "2016-09-30",
  "url": "https://e-tar.lt/portal/lt/legalAct/92846050860b11e6b969d7ae07280e89/aDxFkVEGfK",
  "provisions": [
    {
      "provision_ref": "art1",
      "section": "1",
      "title": "1 straipsnis. 1 straipsnio pakeitimas",
      "content": "Pakeisti 1 straipsnį ir jį išdėstyti taip:\n\n„1 straipsnis. Teisė gauti valstybinę socialinio draudimo pensiją\n\n1. Teisę gauti valstybinę socialinio draudimo pensiją turi asmenys, jeigu jie:\n\n1) gyvena Lietuvos Respublikoje ir Lietuvos Respublikos gyvenamosios vietos deklaravimo įstatymo nustatyta tvarka yra deklaravę gyvenamąją vietą Lietuvos Respublikoje (neturintys gyvenamosios vietos – įtraukti į gyvenamosios vietos neturinčių asmenų apskaitą);\n\n2) gyvena valstybėse, kuriose jiems taikomos Europos Sąjungos socialinės apsaugos sistemų koordinavimo reglamentų nuostatos;\n\n3) gyvena valstybėse, kuriose jiems taikomos Lietuvos Respublikos tarptautinių sutarčių nuostatos dėl pensijų mokėjimo;\n\n4) gyvena valstybėse, kuriose jiems netaikomos Europos Sąjungos socialinės apsaugos sistemų koordinavimo reglamentų ir Lietuvos Respublikos tarptautinių sutarčių nuostatos dėl pensijų mokėjimo.\n\n2. Šio straipsnio 1 dalies 1–3 punktuose nurodyti asmenys turi teisę gauti valstybinę socialinio draudimo pensiją, jeigu jie atitinka šio įstatymo nustatytus valstybinio socialinio pensijų draudimo stažo reikalavimus atitinkamos rūšies valstybinei socialinio draudimo pensijai skirti ir yra sukakę šio įstatymo nustatytą senatvės pensijos amžių ar pripažinti nedarbingais arba iš dalies darbingais, o tokiems asmenims mirus (Lietuvos Respublikos civilinio kodekso nustatyta tvarka asmenis pripažinus mirusiais ar nežinia kur esančiais), – jų sutuoktiniai ir vaikai (įvaikiai).\n\n3. Šio straipsnio 1 dalies 4 punkte nurodyti asmenys pagal šį įstatymą teisę gauti valstybinę socialinio draudimo pensiją įgyja tik tuo atveju, jeigu jie yra sukakę šio įstatymo nustatytą senatvės pensijos amžių ar pripažinti nedarbingais arba iš dalies darbingais ir įgiję ne mažesnį kaip minimalų valstybinio socialinio pensijų draudimo stažą atitinkamos rūšies valstybinei socialinio draudimo pensijai gauti dirbdami Lietuvos įmonėse, įstaigose, organizacijose. Lietuvos Respublikos asmenų, represuotų už pasipriešinimą okupaciniams režimams, teisių atkūrimo įstatymo nustatyta tvarka reabilituotiems politiniams kaliniams ir tremtiniams (toliau – reabilituoti politiniai kaliniai ir tremtiniai), dalį valstybinio socialinio pensijų draudimo stažo įgijusiems kalinimo metu ar tremtyje, sąlyga įgyti minimalų stažą dirbant Lietuvos įmonėse, įstaigose ar organizacijose netaikoma.“"
    },
    {
      "provision_ref": "art2",
      "section": "2",
      "title": "2 straipsnis. 3 straipsnio pripažinimas netekusiu galios",
      "content": "Pripažinti netekusiu galios 3 straipsnį."
    },
    {
      "provision_ref": "art3",
      "section": "3",
      "title": "3 straipsnis. 34 straipsnio pakeitimas",
      "content": "1. Pripažinti netekusia galios 34 straipsnio 3 dalį.\n\n2. Pakeisti 34 straipsnio 5 dalį ir ją išdėstyti taip:\n\n„5. Šio įstatymo nustatyta tvarka našlių ar našlaičių pensija skiriama asmenims, gyvenantiems valstybėse, kuriose jiems netaikomos Lietuvos Respublikos tarptautinių sutarčių ar Europos Sąjungos socialinės apsaugos sistemų koordinavimo reglamentų nuostatos, taip pat mirus asmeniui (asmenį pripažinus mirusiu ar nežinia kur esančiu), nurodytam šio įstatymo 1 straipsnio 1 dalies 4 punkte, jeigu mirusysis (pripažintas mirusiu ar nežinia kur esančiu) buvo įgijęs ne mažesnį kaip minimalų valstybinio socialinio pensijų draudimo stažą atitinkamos rūšies pensijai gauti (atsižvelgiant į asmens amžių mirties (pripažinimo mirusiu ar nežinia kur esančiu) dieną) dirbdamas Lietuvos įmonėse, įstaigose, organizacijose arba buvo reabilituotas politinis kalinys ar tremtinys, dalį stažo įgijęs kalinimo metu ar tremtyje.“"
    },
    {
      "provision_ref": "art4",
      "section": "4",
      "title": "4 straipsnis. 43 straipsnio pakeitimas",
      "content": "Pakeisti 43 straipsnį ir jį išdėstyti taip:\n\n„43 straipsnis. Pensijos mokėjimas pensijos gavėjui persikėlus gyventi į užsienį\n\n1. Pensijos gavėjui persikėlus gyventi į kitą valstybę, kurioje jam netaikomos Lietuvos Respublikos tarptautinių sutarčių ar Europos Sąjungos socialinės apsaugos sistemų koordinavimo reglamentų nuostatos dėl pensijų mokėjimo, ir savo išvykimą deklaravus Lietuvos Respublikos gyvenamosios vietos deklaravimo įstatymo nustatyta tvarka, jam mokama paskirtoji pensija, išskyrus našlių ar našlaičių pensijas, jeigu pensijos gavėjas yra įgijęs ne mažesnį kaip minimalų valstybinio socialinio pensijų draudimo stažą atitinkamos rūšies pensijai gauti ir visą valstybinio socialinio pensijų draudimo stažą įgijo dirbdamas Lietuvos įmonėse, įstaigose ar organizacijose arba pensijos gavėjas yra reabilituotas politinis kalinys ar tremtinys, įgijęs dalį stažo kalinimo metu ar tremtyje (54 straipsnis). Tais atvejais, kai pensijos gavėjas yra įgijęs ne mažesnį kaip minimalų valstybinio socialinio pensijų draudimo stažą atitinkamos rūšies pensijai gauti dirbdamas Lietuvos įmonėse, įstaigose ar organizacijose, tačiau į jo valstybinio socialinio pensijų draudimo stažą buvo įskaityti šiam stažui prilyginti laikotarpiai, įgyti dirbant kitose valstybėse (54 straipsnis), pensija perskaičiuojama tik pagal valstybinio socialinio pensijų draudimo stažo, įgyto dirbant Lietuvos įmonėse, įstaigose ar organizacijose, duomenis ir mokama perskaičiuotoji pensija.\n\n2. Tais atvejais, kai pensijos gavėjui, persikeliančiam gyventi į kitą valstybę, kurioje jam netaikomos Lietuvos Respublikos tarptautinių sutarčių ar Europos Sąjungos socialinės apsaugos sistemų koordinavimo reglamentų nuostatos dėl pensijų mokėjimo, yra paskirta našlių ar našlaičių pensija, paskirtoji našlių ar našlaičių pensija mokama, jeigu mirusysis (pripažintas mirusiu ar nežinia kur esančiu) atitiko šio įstatymo 34 straipsnio 5 dalyje nurodytas sąlygas. Jeigu našlių pensija paskirta iki 2007 m. sausio 1 d. ar našlaičių pensija paskirta už mirusiojo (pripažinto mirusiu ar nežinia kur esančiu) įgytą minimalų valstybinio socialinio pensijų draudimo stažą atitinkamos rūšies pensijai gauti dirbant Lietuvos įmonėse, įstaigose ar organizacijose, tačiau į jo valstybinio socialinio pensijų draudimo stažą buvo įskaityti šiam stažui prilyginti laikotarpiai, įgyti dirbant kitose valstybėse (54 straipsnis), našlių ar našlaičių pensija perskaičiuojama tik pagal valstybinio socialinio pensijų draudimo stažo, įgyto dirbant Lietuvos įmonėse, įstaigose ar organizacijose, duomenis ir mokama perskaičiuotoji pensija.\n\n3. Tais atvejais, kai pensijos gavėjas, persikeliantis gyventi į kitą valstybę, neatitinka šio straipsnio 1 ir 2 dalyse nustatytų reikalavimų, pensija išmokama už šešis ateinančius mėnesius išvykimo mėnesio dydžio ir toliau nebemokama.\n\n4. Lietuvos Respublikai prisijungus prie tarptautinių konvencijų arba sudarius tarptautines sutartis dėl pensijos mokėjimo, pensija mokama taip, kaip nustatyta tarptautinėse konvencijose arba sutartyse.“"
    },
    {
      "provision_ref": "art5",
      "section": "5",
      "title": "5 straipsnis. 54 straipsnio pakeitimas",
      "content": "Pakeisti 54 straipsnio 5 dalį ir ją išdėstyti taip:\n\n„5. Šio įstatymo 1 straipsnio 3 dalyje ir 43 straipsnio 1 dalyje nurodytiems asmenims į valstybinio socialinio pensijų draudimo stažą įskaitomi tik tie šiame straipsnyje išvardyti laikotarpiai, kuriais asmuo dirbo Lietuvos įmonėse, įstaigose ir organizacijose.“"
    },
    {
      "provision_ref": "art6",
      "section": "6",
      "title": "6 straipsnis. Įstatymo priedo pakeitimas",
      "content": "Papildyti Įstatymo priedą 3 punktu:\n\n„3. 2014 m. vasario 26 d. Europos Parlamento ir Tarybos direktyva 2014/36/ES dėl trečiųjų šalių piliečių atvykimo ir buvimo tikslu dirbti sezoniniais darbuotojais sąlygų (OL 2014 L 94, p. 375).“\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentė                                                                                          Dalia Grybauskaitė"
    }
  ],
  "definitions": []
}

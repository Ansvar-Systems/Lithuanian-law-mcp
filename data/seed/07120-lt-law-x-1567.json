{
  "id": "lt-law-x-1567",
  "type": "statute",
  "title": "Lietuvos Respublikos Europos teritorinio bendradarbiavimo grupių įstatymas",
  "short_name": "X-1567",
  "status": "in_force",
  "issued_date": "2008-06-03",
  "in_force_date": "2008-06-14",
  "url": "https://e-tar.lt/portal/lt/legalAct/TAR.1D06A1CBB5AE",
  "provisions": [
    {
      "provision_ref": "art1",
      "section": "1",
      "title": "1 straipsnis. Įstatymo tikslas ir paskirtis",
      "content": "1. Šis įstatymas užtikrina Europos Parlamento ir Tarybos reglamento dėl Europos teritorinio bendradarbiavimo grupės (ETBG) (toliau – Reglamentas), nurodyto šio įstatymo priede, taikymą.\n\n2. Įstatymas taikomas Europos teritorinio bendradarbiavimo grupėms (toliau – ETBG), kurių buveinė yra Lietuvos Respublikoje, ir ETBG, kurių buveinė nėra Lietuvos Respublikoje, nariams, taip pat juridiniams asmenims, siekiantiems jais tapti, jeigu jie įregistruoti Lietuvos Respublikoje.\n\n3. ETBG mutatis mutandis taikomos Lietuvos Respublikos civilinio kodekso normos, reglamentuojančios viešuosius juridinius asmenis, kiek tai leidžia Reglamentas ir kiek kitaip nenumatyta Reglamente bei šiame įstatyme."
    },
    {
      "provision_ref": "art2",
      "section": "2",
      "title": "2 straipsnis. ETBG",
      "content": "1. ETBG yra viešasis juridinis asmuo.\n\n2. ETBG laikoma įsteigta nuo jos įregistravimo Juridinių asmenų registre.\n\n3. Prieš ETBG, kurios buveinė yra Lietuvos Respublikoje, pavadinimą arba po ETBG pavadinimo turi būti žodžiai „Europos teritorinio bendradarbiavimo grupė“ arba „ETBG“, jeigu šių žodžių ar santrumpos nėra pačiame ETBG pavadinime.\n\n4. ETBG narių įnašai yra ETBG nuosavybė."
    },
    {
      "provision_ref": "art3",
      "section": "3",
      "title": "3 straipsnis. ETBG nariai",
      "content": "1. Įregistravus ETBG Juridinių asmenų registre, įnašą ETBG perdavęs steigėjas tampa ETBG nariu.\n\n2. Įregistravus pakeistą ETBG susitarimą Juridinių asmenų registre, įnašą ETBG perdavęs juridinis asmuo, kuris nėra šios grupės steigėjas, tampa įsteigtos ETBG nariu.\n\n3. Lietuvos Respublikoje įregistruotas juridinis asmuo, ketinantis tapti ETBG nariu, pagal Lietuvos Respublikos Vyriausybės nustatytą tvarką privalo gauti Lietuvos Respublikos vidaus reikalų ministerijos leidimą dalyvauti ETBG veikloje. Visi Lietuvos Respublikos vidaus reikalų ministerijai pateikiami dokumentai ir jų kopijos turi būti parengti valstybine lietuvių kalba.\n\n4. Lietuvos Respublikoje įregistruotų juridinių asmenų – ETBG narių – atsakomybė už ETBG prievoles yra ribota."
    },
    {
      "provision_ref": "art4",
      "section": "4",
      "title": "4 straipsnis. ETBG susitarimas",
      "content": "1. ETBG steigimo teisinis pagrindas yra ETBG steigėjų pasirašytas ETBG susitarimas.\n\n2. Steigiamos ETBG susitarimas pateikiamas Juridinių asmenų registrui kartu su kitais Reglamente ir Lietuvos Respublikos civiliniame kodekse nurodytais dokumentais."
    },
    {
      "provision_ref": "art5",
      "section": "5",
      "title": "5 straipsnis. ETBG vykdomos užduotys",
      "content": "ETBG užduotys, kurios yra vykdomos neteikiant Bendrijos paramos, gali apimti tik tuos bendradarbiavimo veiksmus, kurie išvardyti 2006 m. liepos 5 d. Europos Parlamento ir Tarybos reglamento (EB) Nr. 1080/2006 dėl Europos regioninės plėtros fondo ir panaikinančio Reglamentą (EB) Nr. 1783/1999 6 straipsnyje."
    },
    {
      "provision_ref": "art6",
      "section": "6",
      "title": "6 straipsnis. ETBG buhalterinė apskaita, finansinių ataskaitų rinkinys ir kontrolė",
      "content": "1. ETBG buhalterinė apskaita tvarkoma ir finansinių ataskaitų rinkinys sudaromas Lietuvos Respublikos įstatymų ir kitų teisės aktų nustatyta tvarka.\n\n2. ETBG metinių finansinių ataskaitų rinkinį ne vėliau kaip per 4 mėnesius, pasibaigus ETBG finansiniams metams, turi patvirtinti ETBG asamblėja.\n\n3. Tvirtinamas tik audituotas ETBG metinių finansinių ataskaitų rinkinys.\n\n4. ETBG metinių finansinių atskaitų rinkinį turi patikrinti ETBG asamblėjos parinkta audito įmonė, laikydamasi tarptautiniu mastu priimtų audito standartų. Sutartį su audito įmone sudaro ir audito paslaugas apmoka ETBG.\n\n5. Valstybės ir savivaldybių kontrolės institucijos turi teisę įstatymų nustatyta tvarka tikrinti ETBG veiklą."
    },
    {
      "provision_ref": "art7",
      "section": "7",
      "title": "7 straipsnis. ETBG pertvarkymas ir reorganizavimas",
      "content": "1. ETBG negali būti pertvarkoma.\n\n2. ETBG gali būti reorganizuojama Lietuvos Respublikos civiliniame kodekse nustatytais būdais ir tvarka."
    },
    {
      "provision_ref": "art8",
      "section": "8",
      "title": "8 straipsnis. ETBG likvidavimas",
      "content": "1. ETBG likviduojama, kai yra Lietuvos Respublikos civiliniame kodekse numatyti pagrindai.\n\n2. ETBG taip pat likviduojama, jeigu Lietuvos Respublikos Vyriausybės nustatyta tvarka Lietuvos Respublikos vidaus reikalų ministerija nustato, kad ETBG nebeatitinka Reglamento 1 straipsnio 2 dalyje ir 7 straipsnyje nustatytų reikalavimų, ir priima sprendimą įpareigoti ETBG ištaisyti padėtį, ir ši padėtis nėra ištaisoma. Tokiu atveju Lietuvos Respublikos vidaus reikalų ministerija kreipiasi į teismą dėl ETBG likvidavimo ir likvidatoriaus paskyrimo."
    },
    {
      "provision_ref": "art9",
      "section": "9",
      "title": "9 straipsnis. Užsienyje registruotos ETBG veiklos uždraudimas",
      "content": "1. Lietuvos Respublikos vidaus reikalų ministerija savo iniciatyva arba suinteresuotos institucijos prašymu gali kreiptis į Vilniaus apygardos teismą su prašymu uždrausti ne Lietuvos Respublikoje registruotos ETBG veiklą Lietuvos Respublikos teritorijoje, jeigu ETBG vykdo užduotis, kurios prieštarauja Lietuvos Respublikos nuostatoms dėl viešosios tvarkos, visuomenės saugumo, visuomenės sveikatos ar visuomenės dorovės arba prieštarauja Lietuvos Respublikos viešajam interesui, arba su prašymu įpareigoti pagal Lietuvos Respublikos teisę įsteigtus narius pasitraukti iš šios ETBG.\n\n2. Ginčai dėl ne Lietuvos Respublikoje registruotos ETBG veiklos Lietuvos Respublikos teritorijoje uždraudimo sprendžiami teismo tvarka.\n\nSkelbiu šį Lietuvos Respublikos Seimo priimtą įstatymą.\n\nRESPUBLIKOS PREZIDENTAS                                                         VALDAS ADAMKUS\n\n_________________\n\nLietuvos Respublikos Europos teritorinio bendradarbiavimo grupių įstatymo\npriedas\n\nĮGYVENDINAMAS EUROPOS SĄJUNGOS TEISĖS AKTAS\n\n2006 m. liepos 5 d. Europos Parlamento ir Tarybos reglamentas (EB) Nr. 1082/2006 dėl Europos teritorinio bendradarbiavimo grupės (ETBG) (OL 2006 L 210, p. 19).\n\n_________________"
    }
  ],
  "definitions": []
}

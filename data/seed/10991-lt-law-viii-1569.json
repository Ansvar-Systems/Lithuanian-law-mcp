{
  "id": "lt-law-viii-1569",
  "type": "statute",
  "title": "Lietuvos Respublikos alkoholio kontrolės įstatymo 12, 15, 16, 17, 19, 20, 29, 44 straipsnių pakeitimo įstatymas",
  "short_name": "VIII-1569",
  "status": "in_force",
  "issued_date": "2000-03-16",
  "in_force_date": "2000-04-05",
  "url": "https://e-tar.lt/portal/lt/legalAct/TAR.D7491F2A71FE",
  "provisions": [
    {
      "provision_ref": "art1",
      "section": "1",
      "title": "1 straipsnis. 12 straipsnio pakeitimas",
      "content": "12 straipsnio 1 ir 2 dalyse vietoj žodžių „leidimą, leidimas, leidimuose“ atitinkamai įrašyti žodžius „licenciją, licencija, licencijose“, pakeisti 3 dalį ir šį straipsnį išdėstyti taip:\n\n„12 straipsnis. Teisės gaminti alkoholio produktus suteikimas įmonėms\n\nGaminti alkoholio produktus leidžiama tik toms įmonėms, kurios turi Lietuvos Respublikos Vyriausybės ar jos pavedimu VTAKT išduotą licenciją. Licencija gaminti alkoholio produktus, kurių tūrinė etilo alkoholio koncentracija neviršija 22 procentų, išduodama neterminuotam laikui ir kas treji metai perregistruojama ją išdavusioje institucijoje. Licencija gaminti alkoholio produktus, kurių tūrinė etilo alkoholio koncentracija viršija 22 procentus, išduodama pagal šio įstatymo 13 straipsnio 4 dalies reikalavimus iki 2000 m. gruodžio 31 d. Licencija gaminti alkoholio produktus išduodama tik toms įmonėms, kurios turi nustatyta tvarka patvirtintus norminius dokumentus, nustatančius šių produktų gamybos technines sąlygas (įrangą), kokybės ir higieninius reikalavimus bei rodiklius, taip pat alkoholinių gėrimų kokybės tyrimo laboratoriją ir nustatytos kvalifikacijos personalą. Personalo kvalifikacinius reikalavimus nustato VTAKT. Įmonės, gaminančios per metus iki 100000 dekalitrų alaus ir neturinčios galimybės įsirengti nuosavos laboratorijos, naudojasi kitų žinybų maisto produktų kokybės tyrimo laboratorijų paslaugomis pagal sutartis.\n\nLicencijose turi būti įrašytos leidžiamų gaminti alkoholio produktų, įskaitant alkoholinius gėrimus, rūšys.\n\nAlkoholio produktų gamybos licencijavimo taisykles, remdamasi šiuo bei Įmonių įstatymu, nustato Lietuvos Respublikos Vyriausybė.“"
    },
    {
      "provision_ref": "art2",
      "section": "2",
      "title": "2 straipsnis. 15 straipsnio pakeitimas",
      "content": "15 straipsnyje vietoj žodžio „leidimą“ įrašyti žodį „licenciją“ ir šį straipsnį išdėstyti taip:\n\n„15 straipsnis. Alkoholio produktų importo valstybinio reguliavimo ypatumai\n\nTik įmonėms, turinčioms Lietuvos Respublikos Vyriausybės ar jos pavedimu VTAKT išduotą licenciją gaminti alkoholio produktus, šio įstatymo ir kitų teisės aktų nustatyta tvarka leidžiama importuoti nedenatūruotą etilo alkoholį be teisės jį realizuoti kitoms įmonėms.“"
    },
    {
      "provision_ref": "art3",
      "section": "3",
      "title": "3 straipsnis. 16 straipsnio 1 dalies 1 punkto pakeitimas",
      "content": "16 straipsnio 1 dalies 1 punkte vietoj žodžio „leidimą“ įrašyti žodį „licenciją“ ir šį punktą išdėstyti taip:\n\n„1) šio įstatymo ir Lietuvos Respublikos Vyriausybės nutarimų nustatyta tvarka išduotą licenciją;“."
    },
    {
      "provision_ref": "art4",
      "section": "4",
      "title": "4 straipsnis. 17 straipsnio pakeitimas",
      "content": "17 straipsnio pavadinime ir 1–4 dalyse vietoj žodžių „leidimų, leidimus, leidimai, leidimuose“ atitinkamai įrašyti žodžius „licencijų, licencijas, licencijos, licencijose“, pakeisti 5 dalį ir šį straipsnį išdėstyti taip:\n\n„17 straipsnis. Licencijų importuoti alkoholio produktus išdavimo tvarka\n\nLicencijas importuoti alkoholio produktus, remdamasi šiuo įstatymu, išduoda Lietuvos Respublikos Vyriausybė ar jos pavedimu VTAKT. Licencijas importuoti natūralaus bičių medaus pagrindu pagamintus alkoholinius gėrimus, kurių tūrinė etilo alkoholio koncentracija viršija 50 procentų, VTAKT išduoda tik Lietuvos Respublikos Vyriausybei leidus. Licencijos importuoti alkoholio produktus išduodamos neterminuotam laikui ir kiekvienais metais perregistruojamos juos išdavusioje institucijoje.\n\nLicencijos importuoti alkoholinius gėrimus (išskyrus alų) išduodamos tik toms įmonėms, kurios pateikia dokumentus, liudijančius, jog sudarytos sutartys tik su tokiais užsienio valstybių ūkio subjektais, gaminančiais arba gamintojų pavedimu realizuojančiais (tik tais atvejais, kai gamintojai patys nerealizuoja) alkoholinius gėrimus, kurių gaminiais dėl jų kokybės patikimumo leidžiama mažmeninė prekyba tose valstybėse. Dokumentų, liudijančių, kad alkoholiniais gėrimais leidžiama mažmeninė prekyba valstybėje, iš kurios jie importuojami, reikalavimus nustato Lietuvos Respublikos Vyriausybė ar jos įgaliota institucija.\n\nLicencijose importuoti alkoholio produktus įrašomos leidžiamų importuoti alkoholio produktų rūšys, taip pat alkoholinių gėrimų grupės.\n\nĮmonėms, kurios turi licencijas importuoti alkoholio produktus, draudžiama pagal sutartį perduoti kitiems ūkio subjektams teisę importuoti alkoholio produktus naudojant gabenimo dokumentuose įmonių, turinčių šią teisę, pavadinimus.\n\nAlkoholio produktų importo licencijavimo taisykles, remdamasi šiuo bei Įmonių įstatymu, nustato Lietuvos Respublikos Vyriausybė. Licencijos importuoti alkoholio produktus neišduodamos naujai įsteigtoms įmonėms, jeigu jų steigėjai (akcininkai) arba administracijos vadovai yra įmonių, kurioms buvo panaikintas licencijų galiojimas pagal šio įstatymo 44 straipsnio 10 ar 11 dalies nuostatas, steigėjai (akcininkai, kurių turimų akcijų nominali vertė didesnė kaip 1/10 įstatinio kapitalo).“"
    },
    {
      "provision_ref": "art5",
      "section": "5",
      "title": "5 straipsnis. 19 straipsnio pakeitimas",
      "content": "19 straipsnio pavadinime ir 1–5 dalyse vietoj žodžių „leidimai, leidimus, leidimą, leidimuose“ atitinkamai įrašyti žodžius „licencijos, licencijas, licenciją, licencijose“, pakeisti 6 dalį ir šį straipsnį išdėstyti taip:\n\n„19 straipsnis. Vidaus prekybos alkoholio produktais licencijos\n\nDidmeninė prekyba alkoholio produktais leidžiama tik turint Lietuvos Respublikos Vyriausybės ar jos pavedimu VTAKT išduotas licencijas. Licencijos išduodamos neterminuotam laikui ir kiekvienais metais perregistruojamos juos išdavusioje institucijoje.\n\nLicencijos, kurios nustatyta tvarka išduodamos įmonėms gaminti ar importuoti alkoholio produktus, galioja, išskyrus šio įstatymo 15 straipsnyje nustatytus atvejus, ir didmeninei prekybai alkoholio produktais, tačiau tik tomis jų rūšimis, taip pat alkoholinių gėrimų grupėmis, kurios yra įrašytos į licenciją gaminti ar importuoti alkoholio produktus. Didmeninės prekybos apimtys privalo atitikti alkoholio produktų gamybos ar importo apimtis.\n\nMažmeninė prekyba alkoholiniais gėrimais leidžiama tik turint atitinkamos savivaldos vykdomosios institucijos pagal šio įstatymo 20 ir 21 straipsnių nuostatas išduotas, esant atitinkamo policijos komisariato sutikimui, licencijas. Licencijos išduodamos neterminuotam laikui ir kiekvienais metais perregistruojamos jas išdavusioje institucijoje. Licencijos verstis sezonine mažmenine prekyba alumi ir alkoholiniais gėrimais, kurių tūrinė etilo alkoholio koncentracija neviršija 22 procentų, kurortinėse vietovėse ir kitose savivaldybių nustatytose poilsio bei turizmo zonose išduodamos savivaldybių nustatyto kurortinio, poilsio bei turizmo sezono laikotarpiui. Vienkartinės licencijos prekybos ir viešojo maitinimo įmonėms prekiauti alkoholiniais gėrimais, kurių tūrinė etilo alkoholio koncentracija neviršija 13 procentų, masiniuose renginiuose, mugėse ir parodose, taip pat prekiauti visais alkoholiniais gėrimais parodose ir mugėse, vykstančiose stacionariniuose pastatuose, išduodamos ne ilgesniam kaip renginio trukmė laikui.\n\nMažmeninės prekybos alkoholiniais gėrimais ir prekybos alkoholiniais gėrimais viešojo maitinimo įmonėse licencijų išdavimo, perregistravimo konkrečią tvarką nustato ir visuomenės informavimo priemonėse skelbia savivaldybės. Licencijų išdavimo tvarką savivaldybėse kontroliuoja VTAKT atstovai.\n\nMažmeninės prekybos alkoholiniais gėrimais prekybos ir viešojo maitinimo įmonėse licencijose turi būti įrašyta leidžiamų realizuoti alkoholinių gėrimų rūšys, alkoholinių gėrimų grupės bei prekybos jais laikas ir vieta, taip pat alkoholinių gėrimų saugojimo (laikymo) vieta.\n\nAlkoholio produktų vidaus prekybos licencijavimo taisykles, remdamasi šiuo bei Įmonių įstatymu, nustato Lietuvos Respublikos Vyriausybė. Licencijos verstis vidaus prekyba alkoholio produktais neišduodamos naujai įsteigtoms įmonėms, jeigu jų steigėjai yra įmonių, kurioms buvo panaikintas licencijų galiojimas pagal šio įstatymo 44 straipsnio 10 ar 11 dalies nuostatas, steigėjai.“"
    },
    {
      "provision_ref": "art6",
      "section": "6",
      "title": "6 straipsnis. 20 straipsnio pakeitimas",
      "content": "1. 20 straipsnio 1 dalies 2, 10, 11, 14 punktuose vietoj žodžių „leidimus, leidimą, leidimas, leidimo, leidimai“ įrašyti atitinkamai žodžius „licencijas, licenciją, licencija, licencijos“ ir šiuos punktus išdėstyti taip:\n\n„2) tokių rūšių alkoholio produktus, taip pat alkoholinius gėrimus pagal jų grupes, kurie neįrašyti į licencijas juos gaminti, importuoti, realizuoti, ir alkoholio produktus, kurių įsigijimas nepatvirtintas juridinę galią turinčiais dokumentais;“\n\n„10) distiliuoto etilo alkoholio gaminius, kurių tūrinė etilo alkoholio koncentracija didesnė kaip 50 procentų. Šis reikalavimas netaikomas UAB „Lietuviškas midus“ gaminamiems gėrimams, taip pat importuotiems (turint VTAKT išduotą licenciją) alkoholiniams gėrimams, pagamintiems natūralaus bičių medaus pagrindu;\n\n11) namų gamybos alkoholinius gėrimus, išskyrus alų, pagamintą pagal norminius dokumentus, kai turima nustatyta tvarka išduota licencija jį gaminti;“\n\n„14) alkoholio produktus be Lietuvos Respublikos Vyriausybės nustatyta tvarka išduotos licencijos;“.\n\n2. 20 straipsnio 3, 4, 5, 6 dalyse vietoj žodžių „leidimus, leidimuose“ atitinkamai įrašyti žodžius „licencijas, licencijose“ ir šias dalis išdėstyti taip:\n\n„Įmonėms draudžiama laikyti ir gabenti denatūruotą ir techninį etilo alkoholį, išskyrus įmones, turinčias licencijas juos gaminti, importuoti, bei įmones, įstaigas ir organizacijas, naudojančias denatūruotą ir techninį etilo alkoholį gamybos, techninėms, medicinos, veterinarijos reikmėms arba mokslo ir tyrimo darbuose. Įmonėms draudžiama laikyti ir gabenti nedenatūruotą etilo alkoholį, išskyrus įmones, turinčias licencijas jį gaminti, importuoti, verstis didmenine prekyba juo (aprūpinančias ūkio subjektus, naudojančius jį medicinos bei veterinarijos reikmėms), bei įmones, įstaigas ir organizacijas, naudojančias nedenatūruotą etilo alkoholį gamybos, techninėms, medicinos, veterinarijos reikmėms arba mokslo ir tyrimo darbuose.\n\nĮmonėms, turinčioms licencijas gaminti alkoholio produktus, užsiimti didmenine prekyba jais ar užsiimti mažmenine prekyba alkoholiniais gėrimais, draudžiama šių įmonių vardu įgalioti ar pagal sutartį perduoti kitoms įmonėms, įmonės agentams (fiziniams asmenims) teisę vykdyti licencijose nurodytą veiklą.\n\nDidmeninės prekybos įmonėms, turinčioms teisę parduoti alkoholinius gėrimus, leidžiama juos įsigyti tik iš įmonių, turinčių licencijas juos gaminti, o realizuoti – tik įmonėms, kurios turi licencijas verstis mažmenine prekyba jais.\n\nĮmonėms, turinčioms licencijas gaminti alkoholinius gėrimus, leidžiama juos realizuoti įmonėms, turinčioms licencijas verstis didmenine ir mažmenine prekyba alkoholiniais gėrimais, ir įmonėms, naudojančioms šiuos gėrimus kaip konditerijos gaminių žaliavą. Įmonėms, turinčioms licencijas gaminti, importuoti denatūruotą etilo alkoholį, importuoti techninį etilo alkoholį, leidžiama juos realizuoti įmonėms, įstaigoms ir organizacijoms, naudojančioms juos gamybos, techninėms, medicinos, veterinarijos reikmėms arba mokslo ir tyrimo darbuose. Įmonėms, turinčioms licencijas gaminti nedenatūruotą etilo alkoholį, leidžiama jį realizuoti įmonėms, įstaigoms ir organizacijoms, naudojančioms jį gamybos, techninėms, medicinos, veterinarijos reikmėms, mokslo ir tyrimo darbuose, bei įmonėms, turinčioms licencijas verstis didmenine prekyba juo (aprūpinančioms ūkio subjektus, kurie naudoja jį medicinos bei veterinarijos reikmėms).“\n\n7 straipsnis 29 straipsnio 2 dalies pakeitimas\n\n29 straipsnio 2 dalyje vietoj žodžio „leidimus“ įrašyti žodį „licencijas“ ir šią dalį išdėstyti taip:\n\n„Lietuvos Respublikos Vyriausybė įmonėms, kurios turi nustatyta tvarka išduotas licencijas prekiauti alkoholiniais gėrimais, turi teisę nustatyti ir kitus alkoholinių gėrimų pardavimo skatinimo ribojimus.“"
    },
    {
      "provision_ref": "art8",
      "section": "8",
      "title": "8 straipsnis. 44 straipsnio 2, 8, 10, 11, 12 ir 13 dalių pakeitimas",
      "content": "1. 44 straipsnio 2 dalyje vietoj žodžio „leidimo“ įrašyti žodį „licencijos“ ir šią dalį išdėstyti taip:\n\n„Įmonės, pagaminusios ir realizuojančios alkoholio produktus, neatitinkančius kokybės ar higienos normų reikalavimų, gaminančios, importuojančios, laikančios (saugančios), gabenančios alkoholio produktus ar jais prekiaujančios ir neturinčios šiai veiklai atitinkamos licencijos, taip pat nesilaikančios šio įstatymo 20 straipsnio pirmosios dalies 1–14 punktuose, antrojoje, trečiojoje, ketvirtojoje, penktojoje ir šeštojoje dalyse numatytų alkoholio produktų realizavimo, laikymo (saugojimo), gabenimo reikalavimų ar pažeidusios prekybos alkoholiniais gėrimais tvarką, privalo sumokėti iki 5 procentų jų metinės bendrosios apyvartos dydžio baudą.“\n\n2. 44 straipsnio 8 dalyje vietoj žodžio „leidimo“ įrašyti žodį „licencijos“ ir šią dalį išdėstyti taip:\n\n„Už kitus šio įstatymo pažeidimus, taip pat baudas už alkoholio produktų gamybą, importą, eksportą be šiai veiklai reikalingos licencijos, šio įstatymo 29 ir 30 straipsniuose numatytų reikalavimų nesilaikymą skiria VTAKT pareigūnai (baudas už išorinės reklamos pažeidimus skiria savivaldybės).“\n\n3. 44 straipsnio 10 dalyje vietoj žodžių „leidimus, leidimų, leidimai“ atitinkamai įrašyti žodžius „licencijas, licencijų, licencijos“ ir šią dalį išdėstyti taip:\n\n„Įmonėms, turinčioms licencijas importuoti alkoholio produktus, užsiimti vidaus prekyba alkoholio produktais ir nesilaikančioms šio įstatymo 20 straipsnio pirmosios dalies 1, 2, 4, 5, 6, 8–12 punktų, antrosios ir trečiosios dalių reikalavimų, licencijų galiojimas panaikinamas ir naujos licencijos neišduodamos penkerius metus nuo licencijų galiojimo panaikinimo dienos.“\n\n4. 44 straipsnio 11 dalyje vietoj žodžių „leidimų, leidimai“ atitinkamai įrašyti žodžius „licencijų, licencijos“ ir šią dalį išdėstyti taip:\n\n„Įmonėms panaikinamas licencijų galiojimas ir pakartotinai licencijos neišduodamos, jeigu joms arba jų vadovams ar darbuotojams (jeigu jie veikė įmonės vardu ar dėl jos interesų) yra įsiteisėjęs apkaltinamasis teismo nuosprendis, įsiteisėjęs teismo nutarimas, sprendimas, įsiteisėjęs muitinės, mokesčių inspekcijos, policijos ar VTAKT nutarimas dėl bausmės ar nuobaudos skyrimo už alkoholio produktų kontrabandą, alkoholinių gėrimų be banderolių neteisėtą laikymą, gabenimą ar realizavimą, taip pat falsifikuotų alkoholio produktų realizavimą, gabenimą ar laikymą turint tikslą realizuoti.“\n\n5. 44 straipsnio 12 dalyje vietoj žodžio „leidimų“ įrašyti žodį „licencijų“ ir šią dalį išdėstyti taip:\n\n„Įmonėms, kurioms panaikinamas licencijų galiojimas pagal šio straipsnio vienuoliktosios dalies reikalavimus, taip pat draudžiama verstis bet kokia prekybine veikla. Šis draudimas įgyvendinamas, vadovaujantis Prekybos įstatymo 7(1) straipsnio nustatyta tvarka.“\n\n6. 44 straipsnio 13 dalyje vietoj žodžio „leidimų“ įrašyti žodį „licencijų“ ir šią dalį išdėstyti taip:\n\n„Licencijų panaikinimas neatleidžia įmonių nuo šio straipsnio antrojoje, trečiojoje ir ketvirtojoje dalyse nurodytų ir įmonėms skirtų piniginių baudų sumokėjimo.“\n\nSkelbiu šį Lietuvos Respublikos Seimo priimtą įstatymą.\n\nRESPUBLIKOS PREZIDENTAS                                                                  VALDAS ADAMKUS\n______________"
    }
  ],
  "definitions": []
}

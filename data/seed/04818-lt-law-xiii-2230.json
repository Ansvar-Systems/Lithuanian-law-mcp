{
  "id": "lt-law-xiii-2230",
  "type": "statute",
  "title": "Lietuvos Respublikos kredito unijų įstatymo Nr. I-796 73, 75, 76 ir 77 straipsnių pakeitimo įstatymas",
  "short_name": "XIII-2230",
  "status": "in_force",
  "issued_date": "2019-06-13",
  "in_force_date": "2020-01-01",
  "url": "https://e-tar.lt/portal/lt/legalAct/be1a976098bf11e9ae2e9d61b1f977b3/ESPmxLplMK",
  "provisions": [
    {
      "provision_ref": "art1",
      "section": "1",
      "title": "1 straipsnis. 73 straipsnio pakeitimas",
      "content": "Pakeisti 73 straipsnį ir jį išdėstyti taip:\n\n„73 straipsnis. Kredito unijų bankroto proceso teisinis reglamentavimas\n\nKredito unijų bankroto procesą reglamentuoja šis įstatymas, Lietuvos Respublikos finansų įstaigų įstatymas, Lietuvos Respublikos juridinių asmenų nemokumo įstatymas, jeigu šis įstatymas ir Lietuvos Respublikos finansų įstaigų įstatymas nenustato kitaip.“"
    },
    {
      "provision_ref": "art2",
      "section": "2",
      "title": "2 straipsnis. 75 straipsnio pakeitimas",
      "content": "Pakeisti 75 straipsnį ir jį išdėstyti taip:\n\n„75 straipsnis. Kredito unijos bankroto byla\n\n1. Priėmus nutartį iškelti kredito unijos bankroto bylą, kredito unijos kreditoriai apie tai nedelsiant informuojami teismo nutartyje nustatytu būdu ir kredito unijos buveinės vietos spaudoje viešai paskelbiant bankroto bylą nagrinėjantį teismą, bylos numerį, bankrutuojančios kredito unijos rekvizitus, taip pat terminus, iki kada yra priimami kreditorių reikalavimai. Teismas šioje dalyje nustatytus veiksmus gali pavesti atlikti kredito unijos administratoriui.\n\n2. Kredito unijos administratorių pateikdama pareiškimą dėl bankroto bylos iškėlimo kredito unijai arba teismo prašymu siūlo teismui priežiūros institucija.\n\n3. Kredito unijos administratorius parenkamas priežiūros institucijos nustatyta tvarka, vertinant jo kvalifikaciją (išsilavinimo lygį ir pobūdį, ryšį su kredito unijos veiklos pobūdžiu, žinias apie finansų rinkas, kredito įstaigos apskaitos ir valdymo ypatumus), profesinės veiklos ar darbo patirtį, taip pat ir kredito įstaigų bankroto procesų vykdymo ar panašaus pobūdžio darbo patirtį, gebėjimą užtikrinti sklandžią kredito unijos bankroto administravimo eigą (planuojamus pasitelkti konkrečiame bankroto procese darbuotojus, padėjėjus, paslaugų teikėjus ir kitus išteklius), nepriekaištingą reputaciją ir nešališkumą, kaip tai apibrėžta Juridinių asmenų nemokumo įstatyme, jam galiojančias poveikio priemones, atsižvelgiant į kredito unijos turtą, veiklos mastą ir sudėtingumą.\n\n4. Teismas paskiria priežiūros institucijos pasiūlytą administratorių kredito unijos administratoriumi, jeigu jis vadovaujantis Juridinių asmenų nemokumo įstatymu gali būti paskirtas nemokumo administratoriumi ir teismui kartu su prašymu paskirti kredito unijos administratorių yra pateiktas sutikimas – deklaracija, kurio turiniui mutatis mutandis taikomi Juridinių asmenų nemokumo įstatyme nustatyti reikalavimai.\n\n5. Teismo nutartis paskirti kredito unijos administratorių Lietuvos Respublikos civilinio proceso kodekso nustatyta tvarka gali būti skundžiama teismui.\n\n6. Kredito unijos administratorius kreditorių susirinkimo ar kreditorių komiteto nustatyta tvarka parengia kredito unijos bankroto proceso planą, kuriame turi būti nurodyta:\n\n1) numatoma kredito unijos bankroto proceso trukmė;\n\n2) vykdant kredito unijos bankroto procesą siekiami pajamų, išlaidų, kreditorių reikalavimų dengimo rodikliai;\n\n3) numatomos pajamos iš kredito unijos turto realizavimo ir turto realizavimo terminai;\n\n4) kredito unijos teisminių ginčų prognozė (teisminių ginčų pabaigos terminai, teisminių ginčų sąnaudų ir naudos analizė);\n\n5) kredito unijos bankroto procesui administruoti reikalingų išteklių (žmogiškųjų, materialinių, finansinių) prognozė;\n\n6) kita, kredito unijos administratoriaus nuomone, svarbi informacija.\n\n7. Kredito unijos administratorius teikia kreditorių susirinkimui ar kreditorių komitetui kredito unijos bankroto proceso plano įgyvendinimo ataskaitas kreditorių susirinkimo ar kreditorių komiteto nustatyta tvarka.\n\n8. Kredito unijos bankroto proceso administravimo išlaidas sudaro visos bankroto proceso metu patiriamos išlaidos (išskyrus kredito unijos ūkinės komercinės veiklos išlaidas):\n\n1) atlygis kredito unijos administratoriui;\n\n2) su darbo santykiais susijusios išmokos kredito unijos darbuotojams (įskaitant mokesčius, apskaičiuojamus nuo susijusių su darbo santykiais išmokų), kurie dalyvauja administruojant bankroto procesą, išskyrus darbuotojus, dalyvaujančius kredito unijos komercinėje veikloje;\n\n3) kredito unijos audito, turto įvertinimo atlikimo, teisinių ir kredito unijos kreditorių susirinkimo patvirtintų ekspertų ar specialistų paslaugų išlaidos;\n\n4) turto išieškojimo, saugojimo, pardavimo, perdavimo išlaidos;\n\n5) kredito unijos dokumentų sutvarkymo ir saugotinų kredito unijos dokumentų perdavimo archyvui išlaidos;\n\n6) bylinėjimosi išlaidos, kurias patiria kredito unija ir kurias kredito unija turi atlyginti kitiems byloje dalyvaujantiems asmenims;\n\n7) organizacinės ir kitos kreditorių susirinkimo ar kreditorių komiteto patvirtintos išlaidos.\n\n9. Kredito unijos bankroto proceso administravimo išlaidos, įskaitant ir atlygį kredito unijos administratoriui, nustatomos ir apmokamos kreditorių susirinkimo ar kreditorių komiteto nustatyta tvarka. Kredito unijos bankroto proceso administravimo išlaidų sąmata tvirtinama Juridinių asmenų nemokumo įstatyme nustatyta tvarka.\n\n10. Kredito unijos administratoriaus minimali profesinės civilinės atsakomybės privalomojo draudimo suma yra 300 000 eurų vienam draudžiamajam įvykiui ir 1 000 000 eurų visiems draudžiamiesiems įvykiams per metus. Dėl draudžiamojo įvykio išmokėjus draudimo išmoką ir sumažėjus draudimo sumai, kredito unijos administratorius privalo per vieną mėnesį apsidrausti profesinę civilinę atsakomybę, kad būtų atkurta privalomoji minimali draudimo suma.\n\n11. Teismo nustatytas terminas, iki kada kredito unijos kreditoriai turi teisę pareikšti savo reikalavimus, turi būti ne ilgesnis kaip 3 mėnesiai nuo teismo nutarties iškelti bankroto bylą įsiteisėjimo dienos.\n\n12. Teismui priėmus nutartį iškelti kredito unijai bankroto bylą:\n\n1) draudžiama vykdyti visas finansines prievoles, neįvykdytas iki bankroto bylos iškėlimo, įskaitant palūkanų, netesybų, mokesčių ir kitų privalomųjų įmokų mokėjimą, išieškoti skolas iš bankrutuojančios kredito unijos teismo ar ne ginčo tvarka;\n\n2) nutraukiamas netesybų ir palūkanų už visas kredito unijos prievoles, tarp jų už išmokų, susijusių su darbo santykiais, pavėluotą mokėjimą, skaičiavimas. Negali būti nustatoma priverstinė hipoteka.\n\n13. Šio straipsnio 12 dalies 1 punkte nustatyti draudimai netaikomi įstatymų, reglamentuojančių mokėjimų ir vertybinių popierių atsiskaitymo sistemų funkcionavimą, ir kitų įstatymų nustatytais atvejais, kai yra tiesiogiai nurodyta, kad kredito unija privalo vykdyti prievoles po teismo nutarties iškelti bankroto bylą priėmimo.\n\n14. Jeigu kredito unijos, kuriai iškelta bankroto byla, kreditorių pagal teismo patvirtintą sąrašą yra daugiau kaip 50, visas Juridinių asmenų nemokumo įstatyme nustatytas kreditorių susirinkimo teises, išskyrus kreditorių komiteto sudarymą ir keitimą, turi tik kreditorių komitetas. Kreditorių komitetas sudaromas iš ne daugiau kaip 15 narių. Vienas iš kreditorių komiteto narių turi būti valstybės įmonė „Indėlių ir investicijų draudimas“.\n\n15. Kredito unijos administratorius privalo priežiūros institucijai jos nustatyta tvarka ir terminais reguliariai teikti informaciją apie kredito unijos bankroto proceso eigą.\n\n16. Iškėlus kredito unijos bankroto bylą, taikos sutartis negali būti sudaroma.“"
    },
    {
      "provision_ref": "art3",
      "section": "3",
      "title": "3 straipsnis. 76 straipsnio pakeitimas",
      "content": "Pakeisti 76 straipsnį ir jį išdėstyti taip:\n\n„76 straipsnis. Kredito unijos likvidavimas dėl bankroto\n\n1. Teismas priima nutartį kredito uniją likviduoti dėl bankroto ne vėliau kaip per 3 mėnesius nuo nutarties patvirtinti kreditorių reikalavimus įsiteisėjimo dienos.\n\n2. Kredito unijos reikalavimo teisės pagal skolininkų prievoles ir kitas finansinis turtas parduodami ir perduodami kreditorių susirinkimo ar kreditorių komiteto nustatyta tvarka. Nustatyta tvarka neparduotos ir kreditorių neperimtos kredito unijos reikalavimo teisės neatlygintinai perduodamos Lietuvos Respublikos Vyriausybės paskirtai institucijai.\n\n3. Prieš kiekvieną atsiskaitymą su kreditoriais kredito unijos administratorius pateikia teismui tvirtinti atsiskaitymų su kreditoriais planą. Jame turi būti nurodyti atsiskaitymo terminai, išmokėtinų sumų dydžiai ir kreditorių reikalavimų tenkinimo mastas perduodant kreditoriams turtą, įskaitant reikalavimo teises.\n\n4. Kredito unijos kreditorių reikalavimai užsienio valiuta tenkinami eurais pagal teismo nutarties iškelti kredito unijai bankroto bylą priėmimo dieną Europos Centrinio Banko paskutinį paskelbtą orientacinį euro ir užsienio valiutos santykį, o kai euro ir atitinkamos užsienio valiutos santykio Europos Centrinis Bankas neskelbia, – pagal Lietuvos banko paskutinį paskelbtą orientacinį euro ir užsienio valiutos santykį.“"
    },
    {
      "provision_ref": "art4",
      "section": "4",
      "title": "4 straipsnis. 77 straipsnio pakeitimas",
      "content": "1. Pakeisti 77 straipsnio 1 dalį ir ją išdėstyti taip:\n\n„1. Pirmąja eile tenkinami darbuotojų reikalavimai, susiję su darbo santykiais.“\n\n2. Pakeisti 77 straipsnio 3 dalį ir ją išdėstyti taip:\n\n„3. Trečiąja eile tenkinami reikalavimai dėl mokesčių ir kitų mokėjimų į biudžetą bei valstybinio socialinio draudimo ir privalomojo sveikatos draudimo įmokų, dėl suteiktų paskolų, gautų valstybės vardu ir su valstybės garantija, taip pat Garantinio fondo administratoriaus ir (ar) valstybei atstovaujančių institucijų atgręžtiniai reikalavimai.“"
    },
    {
      "provision_ref": "art5",
      "section": "5",
      "title": "5 straipsnis. Įstatymo įsigaliojimas ir įgyvendinimas",
      "content": "1. Šis įstatymas, išskyrus šio straipsnio 2 dalį, įsigalioja 2020 m. sausio 1 d.\n\n2. Lietuvos bankas iki 2019 m. gruodžio 31 d. priima šio įstatymo įgyvendinamuosius teisės aktus.\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentė                                                                                        Dalia Grybauskaitė"
    }
  ],
  "definitions": []
}

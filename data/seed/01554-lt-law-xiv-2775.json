{
  "id": "lt-law-xiv-2775",
  "type": "statute",
  "title": "Lietuvos Respublikos valstybės gynybos fondo įstatymas",
  "short_name": "XIV-2775",
  "status": "in_force",
  "issued_date": "2024-06-20",
  "in_force_date": "2024-10-01",
  "url": "https://e-tar.lt/portal/lt/legalAct/3be40b20353e11efbdaea558de59136c/dvcrxNFjXD",
  "provisions": [
    {
      "provision_ref": "art1",
      "section": "1",
      "title": "1 straipsnis. Įstatymo paskirtis",
      "content": "Šiuo įstatymu steigiamas Valstybės gynybos fondas. Šio įstatymo paskirtis – nustatyti Valstybės gynybos fondo paskirtį, lėšų šaltinius, lėšų naudojimą, šio fondo valdymą ir jo pabaigą."
    },
    {
      "provision_ref": "art2",
      "section": "2",
      "title": "2 straipsnis. Pagrindinės šio įstatymo sąvokos",
      "content": "Šiame įstatyme vartojamos sąvokos suprantamos taip, kaip jos apibrėžiamos arba suprantamos Lietuvos Respublikos valstybės iždo įstatyme, Lietuvos Respublikos mokėjimų įstatyme, Lietuvos Respublikos krašto apsaugos sistemos organizavimo ir karo tarnybos įstatyme, Lietuvos Respublikos mobilizacijos ir priimančiosios šalies paramos įstatyme, Lietuvos Respublikos krizių valdymo ir civilinės saugos įstatyme, Lietuvos Respublikos gyventojų pajamų mokesčio įstatyme, Lietuvos Respublikos pelno mokesčio įstatyme, Lietuvos Respublikos laikinojo solidarumo įnašo įstatyme ir Lietuvos Respublikos akcizų įstatyme."
    },
    {
      "provision_ref": "art3",
      "section": "3",
      "title": "3 straipsnis. Valstybės gynybos fondo statusas ir paskirtis",
      "content": "1. Valstybės gynybos fondas yra valstybės pinigų fondas, skirtas kaupti valstybės piniginiams ištekliams, kuriais būtų užtikrinami itin skubūs prioritetinių valstybės gynybinių pajėgumų ir civilinės saugos stiprinimo poreikiai, siekiant šių tikslų:\n\n1) įsigyti divizijos lygmens karinio vieneto pajėgumui išvystyti reikalingą ginkluotę, techniką ir amuniciją, sukurti šiam kariniam vienetui reikalingą karinę infrastruktūrą;\n\n2) sukurti ir išvystyti Vokietijos vadovaujamos Šiaurės Atlanto sutarties organizacijos (NATO) brigados veiklai reikalingą civilinę ir karinę infrastruktūrą;\n\n3) sukurti ir išvystyti kontrmobilumo priemones, skirtas kliūtims ir užtvarams, naudojamiems prieš priešo pajėgas, formuoti;\n\n4) finansuoti karinio mobilumo ir dvejopo naudojimo (civilinėms ir karinėms reikmėms) transporto infrastruktūros, taip pat karinės infrastruktūros, reikalingos priimančiosios šalies paramai užtikrinti, pritaikymo ir (ar) sukūrimo projektus;\n\n5) įgyvendinti Krizių valdymo ir civilinės saugos įstatyme nurodytą programą, skirtą civilinės saugos stiprinimui ir plėtrai užtikrinti.\n\n2. Valstybės gynybos fondo steigėja – valstybė. Valstybės gynybos fondo valdytoja – Lietuvos Respublikos krašto apsaugos ministerija. Valstybės gynybos fondo nuostatus tvirtina Lietuvos Respublikos Vyriausybė.\n\n3. Valstybės gynybos fondo lėšų dydis pagal pajamų šaltinius ir išlaidų dydis nustatomi Valstybės gynybos fondo lėšų sąmatoje, kurią Vyriausybė teikia Seimui tvirtinti kartu su Lietuvos Respublikos tam tikrų metų biudžeto patvirtinimo įstatymo projektu."
    },
    {
      "provision_ref": "art4",
      "section": "4",
      "title": "4 straipsnis. Valstybės gynybos fondo lėšos",
      "content": "1. Valstybės gynybos fondo lėšas sudaro:\n\n1) valstybės biudžeto pajamos, gautos iš laikinojo solidarumo įnašo už 2025 metų laikinojo solidarumo įnašo mokėjimo laikotarpį;\n\n2) fizinių ir juridinių asmenų, kitų organizacijų ir jų padalinių savanoriškos įmokos;\n\n3) 1,9 procento valstybės biudžeto pajamų, gautų iš surinkto pelno mokesčio 2025 metais, 6 procentai – 2026 metais ir vėlesniais metais;\n\n4) 4,1 procento valstybės biudžeto pajamų, gautų iš akcizų 2025 metais, 7,1 procento – 2026 metais, 7,4 procento – 2027 metais ir vėlesniais metais;\n\n5) šio straipsnio 7 dalyje nurodytos pajamos ir kitos teisėtai gautos lėšos;\n\n6) 25 milijonai eurų iš valstybės biudžeto pajamų, gautų iš gyventojų pajamų mokesčio, ta pačia suma sumažinus savivaldybių biudžetams tenkančią pastoviąją gyventojų pajamų mokesčio dalį (procentais) vadovaujantis Lietuvos Respublikos savivaldybių biudžetų pajamų nustatymo metodikos įstatymo nuostatomis. Šios dalies sumažinimas apskaičiuojamas rengiant Lietuvos Respublikos 2025–2027 metų biudžeto patvirtinimo įstatymo projektą ir perskaičiuojamas kiekvienais vėlesniais metais rengiant Lietuvos Respublikos tam tikrų metų biudžeto patvirtinimo įstatymo projektą;\n\n7) valstybės biudžeto pajamų, gautų iš Lietuvos banko pelno įmokos, dalis, viršijanti 14 milijonų eurų.\nTAR pastaba. Įstatymo 4 straipsnio 1 dalies 7 punkte nurodytos Valstybės gynybos fondo lėšos 2025 metais naudojamos vadovaujantis Valstybės gynybos fondo įstatymo 5 straipsnio 3 dalimi.\nPapildyta straipsnio punktu:\nNr. XV-154, 2025-04-10, paskelbta TAR 2025-04-11, i. k. 2025-06428\n\n2. Valstybės gynybos fondo lėšos kaupiamos ir laikomos Krašto apsaugos ministerijos tvarkomoje Valstybės gynybos fondo sąskaitoje, kurią valstybės ižde finansų ministro nustatyta tvarka atidaro ir kurioje esančiomis lėšomis disponuoja Krašto apsaugos ministerija.\n\n3. Šio straipsnio 1 dalies 1, 3, 4–7 punktuose nurodytas lėšas į Valstybės gynybos fondo sąskaitą perveda Lietuvos Respublikos finansų ministerija finansų ministro nustatyta tvarka.\nStraipsnio dalies pakeitimai:\nNr. XV-154, 2025-04-10, paskelbta TAR 2025-04-11, i. k. 2025-06428\n\n4. Šio straipsnio 1 dalies 2 ir 5 punktuose nurodytos įmokos mokamos ir kitos teisėtai gautos lėšos pervedamos į Valstybės gynybos fondo sąskaitą.\n\n5. Šio straipsnio 1 dalies 2 punkte nurodytos įmokos gali būti pervedamos tik per mokėjimo paslaugų teikėjus. Šių įmokų mokėjimui netaikomos Lietuvos Respublikos civilinio kodekso 6.469 straipsnio nuostatos.\n\n6. Krašto apsaugos ministerija turi teisę tvarkyti asmens duomenis, kiek tai būtina pervedant šio straipsnio 1 dalies 2 punkte nurodytas įmokas į Valstybės gynybos fondą.\n\n7. Pagal Lietuvos Respublikos krašto apsaugos sistemos perkančiųjų organizacijų įsigijimų, susijusių su valstybės gynybos ir karinių bei kitų krašto apsaugos funkcijų atlikimu ir finansuojamų Valstybės gynybos fondo lėšomis, sutartis kitai įsigijimų sutarties šaliai pervedamiems avansams gali būti taikomi su Finansų ministerija suderinti susitarimai ir už šias avansų lėšas gali būti mokamos palūkanos, kurios pervedamos į Valstybės gynybos fondo sąskaitą."
    },
    {
      "provision_ref": "art5",
      "section": "5",
      "title": "5 straipsnis. Valstybės gynybos fondo išlaidos",
      "content": "1. Valstybės gynybos fondo lėšomis finansuojamos itin skubių prioritetinių valstybės gynybinių pajėgumų ir civilinės saugos stiprinimo poreikių užtikrinimo priemonės, kuriomis siekiama šio įstatymo 3 straipsnio 1 dalyje nurodytų tikslų.\n\n2. Vyriausybė savo nustatyta tvarka paskirsto Valstybės gynybos fondo lėšų sąmatoje Seimo patvirtintas metines išlaidas šio įstatymo 3 straipsnio 1 dalyje nurodytiems tikslams.\n\n3. Jeigu einamųjų metų Valstybės gynybos fondo faktinės pajamos yra didesnės negu Seimo patvirtintoje Valstybės gynybos fondo lėšų sąmatoje patvirtintos metinės pajamos, šias pajamas viršijanti pajamų suma, kurios iš anksto nebuvo galima suplanuoti ir numatyti Valstybės gynybos fondo lėšų sąmatoje, paliekama Krašto apsaugos ministerijos tvarkomoje Valstybės gynybos fondo sąskaitoje ir gali būti naudojama šio įstatymo 3 straipsnio 1 dalyje nurodytų tikslų įgyvendinimui finansuoti Vyriausybės nustatyta tvarka.\n\n4. Valstybės gynybos fondo lėšų kaupimo, skyrimo ir naudojimo tvarka nustatoma Valstybės gynybos fondo nuostatuose.\n\n5. Šio įstatymo 3 straipsnio 1 dalies 4 punkte nurodytų tikslų įgyvendinimas Valstybės gynybos fondo lėšomis finansuojamas iki Laikinojo solidarumo įnašo įstatymo galiojimo pabaigos.\n\n6. Krašto apsaugos ministerija turi teisę disponuojamas Valstybės gynybos fondo lėšas paskirstyti krašto apsaugos sistemos ir kitoms institucijoms, kurios pagal savo veiklos sritį bus atsakingos už šio įstatymo 3 straipsnio 1 dalyje nurodytų tikslų įgyvendinimą.\n\n7. Šio įstatymo 4 straipsnio 1 dalies 6 punkte nurodyta lėšų suma skiriama šio įstatymo 3 straipsnio 1 dalies 5 punkte nurodytai programai įgyvendinti savivaldybėse."
    },
    {
      "provision_ref": "art6",
      "section": "6",
      "title": "6 straipsnis. Valstybės gynybos fondo atskaitomybė",
      "content": "1. Valstybės gynybos fondo ataskaitų rinkiniai rengiami, pasirašomi, audituojami, teikiami ir skelbiami Lietuvos Respublikos viešojo sektoriaus atskaitomybės įstatyme ir jo įgyvendinamuosiuose teisės aktuose nustatyta tvarka.\n\n2. Valstybės gynybos fondo ataskaitų rinkinius rengia Krašto apsaugos ministerija."
    },
    {
      "provision_ref": "art7",
      "section": "7",
      "title": "7 straipsnis. Valstybės gynybos fondo pabaiga",
      "content": "1. Valstybės gynybos fondas veikia, kol bus įgyvendinti šio įstatymo 3 straipsnio 1 dalyje nurodyti tikslai, išskyrus šio įstatymo 5 straipsnio 5 dalyje nurodytą išimtį.\n\n2. Seimas, konstatavęs, kad šio įstatymo 3 straipsnio 1 dalyje nurodyti tikslai yra įgyvendinti, priima sprendimą dėl Valstybės gynybos fondo pabaigos.\n\n3. Pasibaigus Valstybės gynybos fondui, jo sąskaitoje sukauptos lėšos pervedamos į valstybės iždą ir naudojamos Lietuvos Respublikos tam tikrų metų biudžeto patvirtinimo įstatyme numatytoms valstybės saugumo ir gynybos išlaidoms finansuoti."
    },
    {
      "provision_ref": "art8",
      "section": "8",
      "title": "8 straipsnis. Įstatymo įsigaliojimas, įgyvendinimas ir taikymas",
      "content": "1. Šis įstatymas, išskyrus šio straipsnio 2 ir 3 dalis, įsigalioja 2024 m. spalio 1 d.\n\n2. Vyriausybė ir finansų ministras iki 2024 m. rugsėjo 30 d. priima šio įstatymo įgyvendinamuosius teisės aktus.\n\n3. Krašto apsaugos ministras iki 2024 m. rugsėjo 30 d. pagal šio įstatymo 4 straipsnio 2 dalį atidaro sąskaitą valstybės ižde, į kurią nuo šio įstatymo įsigaliojimo dienos gali būti surenkamos šio įstatymo 4 straipsnio 1 dalies 2 punkte nurodytos įmokos.\n\n4. Iki 2025 metų Valstybės gynybos fondo lėšų sąmatos patvirtinimo Valstybės gynybos fonde sukauptos šio įstatymo 4 straipsnio 1 dalies 2 punkte nurodytos įmokos įtraukiamos į 2025 metų Valstybės gynybos fondo lėšų sąmatą ir naudojamos tik po to, kai Vyriausybė pagal šio įstatymo 5 straipsnio 2 dalį paskirsto 2025 metų Valstybės gynybos fondo lėšų sąmatoje Seimo patvirtinto dydžio lėšas.\n\n5. Šis įstatymas taikomas rengiant Lietuvos Respublikos 2025–2027 metų ir vėlesnių metų biudžeto patvirtinimo įstatymų projektus.\n\n6. Šio įstatymo 4 straipsnio 1 dalies 6 punkte nurodyta Valstybės gynybos fondo pajamų suma neįskaičiuojama atliekant pastoviosios gyventojų pajamų mokesčio dalies (procentais) koregavimą dėl Seimo ir (ar) Vyriausybės sprendimų nulemtų savivaldybių pajamų iš gyventojų pajamų mokesčio pokyčių, vadovaujantis Savivaldybių biudžetų pajamų nustatymo metodikos įstatymo nuostatomis.\n\n7. Šio įstatymo 4 straipsnio 1 dalies 6 punktas galioja iki 2030 m. gruodžio 31 d.\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentas                                                                                          Gitanas Nausėda"
    }
  ],
  "definitions": []
}

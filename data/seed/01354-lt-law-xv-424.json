{
  "id": "lt-law-xv-424",
  "type": "statute",
  "title": "Lietuvos Respublikos atitikties vertinimo įstatymo Nr. VIII-870 6, 15, 17, 18 straipsnių ir III skyriaus pakeitimo įstatymas",
  "short_name": "XV-424",
  "status": "in_force",
  "issued_date": "2025-09-18",
  "in_force_date": "2026-01-01",
  "url": "https://e-tar.lt/portal/lt/legalAct/34499bb29eaf11f0a34db2fbd35a03b2",
  "provisions": [
    {
      "provision_ref": "art1",
      "section": "1",
      "title": "1 straipsnis. 6 straipsnio pakeitimas",
      "content": "1. Pakeisti 6 straipsnio 1 dalį ir ją išdėstyti taip:\n\n„1. Nacionalinę akreditacijos įstaigą skiria Vyriausybė. Nacionalinė akreditacijos įstaiga yra biudžetinė įstaiga. Akreditavimą nacionalinė akreditacijos įstaiga organizuoja ir kitas šio straipsnio 2 dalyje nurodytas funkcijas atlieka vadovaudamasi Reglamento (EB) Nr. 765/2008 II skyriuje nustatyta tvarka ir principais.“\n\n2. Pakeisti 6 straipsnio 2 dalies nuostatą iki dvitaškio ir ją išdėstyti taip:\n\n„2. Nacionalinė akreditacijos įstaiga atlieka šias funkcijas:“."
    },
    {
      "provision_ref": "art2",
      "section": "2",
      "title": "2 straipsnis. III skyriaus pakeitimas",
      "content": "Pakeisti III skyrių ir jį išdėstyti taip:\n\n„III SKYRIUS\nAKREDITAVIMO PROCESAS"
    },
    {
      "provision_ref": "art9",
      "section": "9",
      "title": "9 straipsnis. Akreditavimo pažymėjimų išdavimas. Akredituotų atitikties vertinimo įstaigų priežiūra",
      "content": "1. Atitikties vertinimo įstaiga paraišką dėl akreditavimo bei paraišką dėl akreditavimo srities išplėtimo (toliau kartu – paraiška) ir prašymą dėl akreditavimo srities susiaurinimo, akreditavimo pažymėjimo galiojimo sustabdymo, akreditavimo pažymėjimo galiojimo sustabdymo panaikinimo, akreditavimo pažymėjimo galiojimo panaikinimo, akreditavimo pažymėjimo keitimo (toliau kartu – prašymas) nacionalinei akreditacijos įstaigai pateikia elektroninėmis priemonėmis arba kreipdamasi tiesiogiai. Paraiškos ir prašymai nagrinėjami šiame įstatyme ir procedūriniuose akreditavimo dokumentuose nustatyta tvarka.\n\n2. Paraiškoje ir prašyme nurodoma ši informacija:\n\n1) įstaigos pavadinimas, buveinės adresas ir kontaktiniai duomenys (telefono numeris ir (arba) elektroninio pašto adresas);\n\n2) pageidaujama akreditavimo sritis arba akreditavimo sritis, kurios išplėtimo arba susiaurinimo siekiama.\n\n3. Kartu su paraiška pateikiami šie dokumentai ir informacija pagal procedūriniuose akreditavimo dokumentuose nustatytas formas:\n\n1) atitikties vertinimo įstaigos steigimo dokumentų kopija, jeigu atitikties vertinimo įstaiga yra juridinio asmens struktūrinis padalinys;\n\n2) dokumentai, kuriuose aprašoma įstaigos vadybos sistema;\n\n3) dokumentai, įrodantys per pastaruosius 1 metus atitikties vertinimo įstaigos atliktą vidaus auditą, ir įstaigos vadybos vertinamosios analizės rezultatai;\n\n4) įstaigos darbuotojų skaičius ir kvalifikacija;\n\n5) atitikties vertinimo objektas (objektai), kurio (kurių) atitikčiai vertinti siekiama gauti akreditaciją ar išplėsti akreditavimo sritį;\n\n6) kita informacija, kurios reikalaujama pagal konkrečiai vykdomai atitikties vertinimo veiklai, kurią siekiama akredituoti, taikomą procedūrinį akreditavimo dokumentą.\n\n4. Kartu su prašymu pateikiami šie dokumentai ir informacija:\n\n1) informacija apie akreditavimo veiklą, kurios neplanuojama vykdyti, kai pateikiamas prašymas dėl akreditavimo srities susiaurinimo;\n\n2) informacija apie akreditavimo pažymėjimo galiojimo sustabdymo priežastis ir pageidaujamą sustabdymo terminą;\n\n3) šio įstatymo 12 straipsnio 2 dalyje nurodyti dokumentai, kai pateikiamas prašymas panaikinti akreditavimo pažymėjimo galiojimo sustabdymą;\n\n4) informacija apie planuojamą atitikties vertinimo veiklos nutraukimą, kai pateikiamas prašymas dėl akreditavimo pažymėjimo galiojimo panaikinimo;\n\n5) pasikeitusi informacija, dėl kurios turėtų būti pakeistas akreditavimo pažymėjimas.\n\n5. Nacionalinė akreditacijos įstaiga, gavusi paraišką kartu su šio straipsnio 3 dalyje nurodytais dokumentais ir informacija (toliau kartu – paraiškos dokumentai), juos išanalizuoja ir įvertina paraiškos tinkamumą tolesniam vertinimui. Jeigu pateikta netiksli, neišsami (ne visa) informacija, atitikties vertinimo įstaiga per 10 darbo dienų nuo paraiškos dokumentų gavimo nacionalinėje akreditacijos įstaigoje dienos informuojama apie nustatytus trūkumus ir nustatomas ne trumpesnis kaip 10 darbo dienų nuo informacijos apie nustatytus trūkumus gavimo dienos terminas trūkumams pašalinti.\n\n6. Jeigu pateikti visi paraiškos dokumentai, paraiškos nagrinėjimo procesas baigiamas nacionalinei akreditacijos įstaigai priėmus sprendimą atlikti vertinimą. Sprendimas atlikti vertinimą priimamas per 10 darbo dienų nuo visų paraiškos dokumentų gavimo nacionalinėje akreditacijos įstaigoje dienos. Apie šį sprendimą atitikties vertinimo įstaiga informuojama ne vėliau kaip per 3 darbo dienas nuo sprendimo priėmimo dienos.\n\n7. Nacionalinė akreditacijos įstaiga, priėmusi sprendimą atlikti vertinimą, laikydamasi standarte LST EN ISO/IEC 17011 nustatytų reikalavimų, susijusių su atitikties vertinimo įstaigos prisiimtais sutartiniais įsipareigojimais, (toliau – standarto LST EN ISO/IEC 17011 reikalavimai), su atitikties vertinimo įstaiga sudaro akreditavimo sutartį, kuri apima atitikties vertinimo įstaigai nustatytas pareigas, jeigu tokia sutartis nebuvo sudaryta anksčiau. Vertinimas atliekamas pagal procedūriniuose akreditavimo dokumentuose nustatytą tvarką. Jeigu vertinimo metu užfiksuojama atitikties vertinimo įstaigos ar jos veiklos neatitiktis arba nustatoma, kad trūksta informacijos, kuri turėjo būti pateikta paraiškos dokumentuose, dokumentų vertinimui atlikti, nacionalinė akreditacijos įstaiga per 10 darbo dienų nuo šių aplinkybių paaiškėjimo dienos apie tai informuoja atitikties vertinimo įstaigą. Kai yra užfiksuojamos neatitiktys, atitikties vertinimo įstaiga per 10 darbo dienų nuo nacionalinės akreditacijos įstaigos pranešimo gavimo dienos pateikia nacionalinei akreditacijos įstaigai neatitikčių šalinimo planą ir jį per 10 darbo dienų nuo plano pateikimo dienos suderina su nacionaline akreditacijos įstaiga procedūriniuose akreditavimo dokumentuose nustatyta tvarka. Nacionalinė akreditacijos įstaiga, prieš tęsdama vertinimą, neatitikčių šalinimo planui įgyvendinti ar trūkstamai informacijai pateikti nustato ne ilgesnį kaip 3 mėnesių terminą nuo neatitikčių šalinimo plano suderinimo dienos. Šis terminas atitikties vertinimo įstaigos motyvuotu prašymu, pateiktu ne vėliau kaip likus 10 darbo dienų iki nacionalinės akreditacijos įstaigos nustatyto termino pabaigos, nacionalinės akreditacijos įstaigos sprendimu gali būti vieną kartą pratęstas ne daugiau kaip 3 mėnesiams nuo pirmą kartą nustatyto termino neatitikčių šalinimo planui įgyvendinti ar trūkstamai informacijai pateikti pabaigos. Nacionalinė akreditacijos įstaiga, išnagrinėjusi atitikties vertinimo įstaigos prašymą dėl termino pratęsimo, ne vėliau kaip per 5 darbo dienas nuo atitikties vertinimo įstaigos prašymo gavimo dienos priima sprendimą dėl termino pratęsimo ar atsisakymo pratęsti terminą ir per 3 darbo dienas nuo sprendimo priėmimo dienos atitikties vertinimo įstaigai praneša apie priimtą sprendimą.\n\n8. Nacionalinė akreditacijos įstaiga, atlikusi vertinimą, priima sprendimą dėl akreditavimo pažymėjimo išdavimo. Teigiamas sprendimas dėl akreditavimo pažymėjimo išdavimo arba motyvuotas sprendimas atsisakyti išduoti akreditavimo pažymėjimą priimamas ne vėliau kaip per 6 mėnesius nuo sprendimo atlikti vertinimą priėmimo dienos. Į šį terminą nėra įskaitomas laikotarpis, prasidedantis, kai nacionalinė akreditacijos įstaiga vertinimo metu užfiksuoja neatitiktis ir apie jas praneša atitikties vertinimo įstaigai, ir pasibaigiantis, kai nacionalinė akreditacijos įstaiga konstatuoja, kad neatitiktys pagal suderintą jų šalinimo planą yra pašalintos.\n\n9. Šio straipsnio 8 dalyje nustatytas terminas gali būti dėl vertinimo apimties, ekspertų trūkumo ar kitų objektyvių priežasčių vieną kartą pratęstas ne daugiau kaip 3 mėnesiams. Šiuo atveju nacionalinė akreditacijos įstaiga, priėmusi sprendimą pratęsti šio straipsnio 8 dalyje nurodytą terminą, informuoja atitikties vertinimo įstaigą, dėl kurios priimtas šis sprendimas, ne vėliau kaip per 3 darbo dienas nuo sprendimo priėmimo dienos ir nurodo priežastis, dėl kurių terminas buvo pratęstas.\n\n10. Akreditavimo pažymėjimas išduodamas 5 metų laikotarpiui, išskyrus šio straipsnio 11 dalyje nurodytą išimtį. Nacionalinė akreditacijos įstaiga akreditavimo pažymėjimo galiojimo metu atlieka atitikties vertinimo įstaigos priežiūrą procedūriniuose akreditavimo dokumentuose nustatyta tvarka.\n\n11. Akreditavimo pažymėjimas išduodamas trumpesniam, negu šio straipsnio 10 dalyje nurodytas, laikotarpiui, kai standartas, kurio atitikčiai atitikties vertinimo įstaiga buvo akredituota, pakeičiamas nauju standartu, kuriame nustatomas pereinamasis laikotarpis, kuriuo atitikties vertinimo įstaiga gali būti akredituota pagal senojo standarto reikalavimus. Šiuo atveju akreditavimo pažymėjimas išduodamas iki pereinamojo laikotarpio termino pabaigos.\n\n12. Apie priimtą sprendimą išduoti akreditavimo pažymėjimą arba apie priimtą sprendimą atsisakyti išduoti akreditavimo pažymėjimą nacionalinė akreditacijos įstaiga informuoja atitikties vertinimo įstaigą, dėl kurios priimtas šis sprendimas, ne vėliau kaip per 3 darbo dienas nuo sprendimo priėmimo dienos."
    },
    {
      "provision_ref": "art10",
      "section": "10",
      "title": "10 straipsnis. Paraiškos atmetimas, vertinimo proceso nutraukimas",
      "content": "1. Atitikties vertinimo įstaigos paraiška atmetama, kai:\n\n1) per šio įstatymo 9 straipsnio 5 dalyje nurodytą terminą nepašalinami paraiškos dokumentų trūkumai ir (arba) nacionalinė akreditacijos įstaiga neinformuojama apie šių trūkumų pašalinimą;\n\n2) atlikti vertinimą nėra galimybių, nes pageidaujamos atitikties vertinimo veiklos nacionalinė akreditacijos įstaiga neakredituoja;\n\n3) nacionalinė akreditacijos įstaiga turi įrodymų apie atitikties vertinimo įstaigos nesąžiningą elgesį – slepiamą informaciją arba klaidingų paraiškos dokumentų, turinčių įtakos akreditavimo rezultatams, pateikimą.\n\n2. Vertinimo procesas nutraukiamas, kai:\n\n1) nacionalinė akreditacijos įstaiga turi įrodymų apie atitikties vertinimo įstaigos nesąžiningą elgesį – slepiamą informaciją arba klaidingų pagal procedūrinius akreditavimo dokumentus turimų pateikti duomenų, turinčių įtakos akreditavimo rezultatams, pateikimą;\n\n2) per šio įstatymo 9 straipsnio 7 dalyje nurodytus terminus nepašalinamos nustatytos neatitiktys ir (arba) nacionalinė akreditacijos įstaiga neinformuojama apie neatitikčių pašalinimą arba nepateikiami trūkstami dokumentai;\n\n3) nacionalinė akreditacijos įstaiga paraiškos vertinimo metu nustato, kad atitikties vertinimo įstaiga nesilaiko standarto LST EN ISO/IEC 17011 reikalavimų.\n\n3. Apie priimtą sprendimą atmesti paraišką arba nutraukti vertinimo procesą nacionalinė akreditacijos įstaiga informuoja atitikties vertinimo įstaigą, dėl kurios priimtas šis sprendimas, ne vėliau kaip per 3 darbo dienas nuo sprendimo priėmimo dienos."
    },
    {
      "provision_ref": "art11",
      "section": "11",
      "title": "11 straipsnis. Akreditavimo pažymėjimų galiojimo sustabdymas",
      "content": "1. Akreditavimo pažymėjimų galiojimas sustabdomas:\n\n1) akredituotos atitikties vertinimo įstaigos prašymu;\n\n2) kai nacionalinė akreditacijos įstaiga, atlikdama atitikties vertinimo įstaigos priežiūrą, akreditavimo pažymėjimo galiojimo metu nustato neatitiktis ir akredituota atitikties vertinimo įstaiga per šio įstatymo 9 straipsnio 7 dalyje nurodytus terminus jų nepašalina ir (arba) apie tai neinformuoja nacionalinės akreditacijos įstaigos;\n\n3) kai nacionalinė akreditacijos įstaiga akreditavimo pažymėjimo galiojimo metu nustato, kad atitikties vertinimo įstaiga nesilaiko standarto LST EN ISO/IEC 17011 reikalavimų.\n\n2. Akreditavimo pažymėjimo galiojimas sustabdomas ne ilgesniam kaip 6 mėnesių terminui nuo nacionalinės akreditacijos įstaigos priimto sprendimo sustabdyti akreditavimo pažymėjimo galiojimą priėmimo dienos.\n\n3. Sprendime sustabdyti akreditavimo pažymėjimo galiojimą nurodomas akreditavimo pažymėjimo galiojimo sustabdymo pagrindas, terminas, kuriam sustabdomas akreditavimo pažymėjimo galiojimas, ir ne ilgesnis kaip 4 mėnesių terminas nuo sprendimo sustabdyti akreditavimo pažymėjimo galiojimą priėmimo dienos, per kurį atitikties vertinimo įstaiga turi pašalinti neatitiktis ir pateikti nacionalinei akreditacijos įstaigai neatitikčių pašalinimą įrodančius dokumentus ir (arba) dokumentus, įrodančius, kad laikomasi standarto LST EN ISO/IEC 17011 reikalavimų, kad būtų atliktas atitikties vertinimo įstaigos vertinimas, išskyrus šio straipsnio 1 dalies 1 punkte nurodytą atvejį.\n\n4. Apie priimtą sprendimą sustabdyti akreditavimo pažymėjimo galiojimą nacionalinė akreditacijos įstaiga informuoja akredituotą atitikties vertinimo įstaigą, dėl kurios priimtas šis sprendimas, ne vėliau kaip per 3 darbo dienas nuo sprendimo priėmimo dienos."
    },
    {
      "provision_ref": "art12",
      "section": "12",
      "title": "12 straipsnis. Akreditavimo pažymėjimų galiojimo sustabdymo panaikinimas",
      "content": "1. Akreditavimo pažymėjimo galiojimo sustabdymas panaikinamas, kai atitikties vertinimo įstaiga pateikia prašymą kartu su šio straipsnio 2 dalyje nurodyta informacija ir nacionalinė akreditacijos įstaiga, šios informacijos pagrindu atlikusi vertinimą procedūriniuose akreditavimo dokumentuose nustatyta tvarka, nustato, kad atitikties vertinimo įstaiga atitinka jai taikomus reikalavimus.\n\n2. Atitikties vertinimo įstaiga kartu su prašymu panaikinti akreditavimo pažymėjimo galiojimo sustabdymą pateikia šiuos dokumentus:\n\n1) dokumentus, įrodančius, kad neliko priežasčių, dėl kurių buvo teiktas prašymas sustabdyti akreditavimo pažymėjimo galiojimą, kai sprendimas sustabdyti akreditavimo pažymėjimo galiojimą buvo priimtas vadovaujantis šio įstatymo 11 straipsnio 1 dalies 1 punkte nurodytu pagrindu;\n\n2) neatitikčių pašalinimą įrodančius dokumentus, kai sprendimas sustabdyti akreditavimo pažymėjimo galiojimą buvo priimtas vadovaujantis šio įstatymo 11 straipsnio 1 dalies 2 punkte nurodytu pagrindu;\n\n3) dokumentus, įrodančius, kad laikomasi standarto LST EN ISO/IEC 17011 reikalavimų, kai sprendimas sustabdyti akreditavimo pažymėjimo galiojimą buvo priimtas vadovaujantis šio įstatymo 11 straipsnio 1 dalies 3 punkte nurodytu pagrindu.\n\n3. Nacionalinė akreditacijos įstaiga šio straipsnio 1 dalyje nurodytą vertinimą atlieka akreditavimo pažymėjimo galiojimo sustabdymo laikotarpiu. Jeigu dėl vertinimo apimties ar kitų objektyvių priežasčių, galinčių turėti įtakos neatitikčių pašalinimui, nėra galimybių užbaigti vertinimo iki akreditavimo pažymėjimo galiojimo sustabdymo termino pabaigos, akreditavimo pažymėjimo galiojimo sustabdymas nacionalinės akreditacijos įstaigos sprendimu gali būti pratęstas pridedant ne daugiau kaip 1 mėnesį prie sustabdymo termino pabaigos. Apie priimtą sprendimą pratęsti akreditavimo pažymėjimo galiojimo sustabdymo terminą per 3 darbo dienas nuo sprendimo priėmimo dienos pranešama atitikties vertinimo įstaigai ir nurodomos šio termino pratęsimo priežastys. Pasibaigus akreditavimo pažymėjimo galiojimo sustabdymo terminui, šio straipsnio 1 dalyje nurodytas vertinimas baigiamas ir priimamas sprendimas dėl akreditavimo pažymėjimo galiojimo sustabdymo panaikinimo.\n\n4. Apie priimtą sprendimą panaikinti akreditavimo pažymėjimo galiojimo sustabdymą nacionalinė akreditacijos įstaiga informuoja atitikties vertinimo įstaigą, dėl kurios priimtas šis sprendimas, ne vėliau kaip per 3 darbo dienas nuo sprendimo priėmimo dienos ir nurodo tokio sprendimo pagrindą."
    },
    {
      "provision_ref": "art13",
      "section": "13",
      "title": "13 straipsnis. Akreditavimo pažymėjimų galiojimo panaikinimas",
      "content": "1. Akreditavimo pažymėjimo galiojimas panaikinamas:\n\n1) atitikties vertinimo įstaigos prašymu;\n\n2) jeigu, sustabdžius akreditavimo pažymėjimo galiojimą, atitikties vertinimo įstaiga per šio įstatymo 11 straipsnio 3 dalyje nurodytame nacionalinės akreditacijos įstaigos sprendime sustabdyti akreditavimo pažymėjimo galiojimą nustatytą terminą nepateikė šio įstatymo 12 straipsnio 2 dalyje nurodytų dokumentų;\n\n3) kai atitikties vertinimo įstaigos pateiktų šio įstatymo 12 straipsnio 2 dalyje nurodytų dokumentų pagrindu nacionalinė akreditacijos įstaiga nustato, kad atitikties vertinimo įstaiga neatitinka jai taikomų teisės aktuose, standartuose, techninėse specifikacijose, tarptautinių akreditavimo organizacijų privalomojo pobūdžio norminiuose dokumentuose ir procedūriniuose akreditavimo dokumentuose nustatytų reikalavimų;\n\n4) kai nustoja galioti standartas, kurio atitikčiai atitikties vertinimo įstaiga yra akredituota, ir atitikties vertinimo įstaiga nesikreipia į nacionalinę akreditacijos įstaigą su prašymu vertinti jos atitiktį pagal naujojo standarto reikalavimus iki senojo standarto galiojimo termino pabaigos;\n\n5) jeigu nacionalinė akreditacijos įstaiga turi įrodymų apie akredituotos atitikties vertinimo įstaigos nesąžiningą elgesį – nuslėptą informaciją arba klaidingų pagal procedūrinius akreditavimo dokumentus turimų pateikti duomenų, turėjusių įtakos atitikties vertinimo rezultatams, pateikimą;\n\n6) jeigu atitikties vertinimo įstaiga pasibaigia Lietuvos Respublikos civilinio kodekso nustatytais pagrindais.\n\n2. Sprendimą panaikinti akreditavimo pažymėjimo galiojimą priima nacionalinė akreditacijos įstaiga. Sprendime panaikinti akreditavimo pažymėjimo galiojimą nurodomas akreditavimo pažymėjimo galiojimo panaikinimo pagrindas.\n\n3. Apie priimtą sprendimą panaikinti akreditavimo pažymėjimo galiojimą nacionalinė akreditacijos įstaiga informuoja atitikties vertinimo įstaigą, dėl kurios priimtas šis sprendimas, ne vėliau kaip per 3 darbo dienas nuo sprendimo priėmimo dienos."
    },
    {
      "provision_ref": "art14",
      "section": "14",
      "title": "14 straipsnis. Akreditavimo srities susiaurinimas ir išplėtimas, akreditavimo pažymėjimų keitimas",
      "content": "1. Akredituotos atitikties vertinimo įstaigos akreditavimo sritis susiaurinama:\n\n1) akredituotos atitikties vertinimo įstaigos prašymu;\n\n2) kai atitikties vertinimo įstaiga per šio įstatymo 9 straipsnio 7 dalyje nurodytus terminus nepašalina atitikties vertinimo įstaigos priežiūros ar vertinimo metu nustatytų neatitikčių, susijusių su konkrečia akreditavimo srityje nurodyta atitikties vertinimo veikla;\n\n3) kai atitikties vertinimo įstaiga nesilaiko standarto LST EN ISO/IEC 17011 reikalavimų, susijusių su konkrečia akreditavimo srityje nurodyta atitikties vertinimo veikla.\n\n2. Akredituota atitikties vertinimo įstaiga, norėdama savo akreditavimo sritį papildyti naujomis atitikties vertinimo veiklomis, pateikia nacionalinei akreditacijos įstaigai paraišką išplėsti akreditavimo pažymėjime nurodytą akreditavimo sritį. Paraiška nagrinėjama ir sprendimas išplėsti akreditavimo sritį priimamas mutatis mutandis šio įstatymo 9 ir 10 straipsniuose nustatyta tvarka ir terminais. Akreditavimo pažymėjimo galiojimo metu išplėsta akreditavimo sritis galioja likusiam akreditavimo pažymėjimo galiojimo laikotarpiui.\n\n3. Šio straipsnio 1 ir 2 dalyse nurodytais atvejais, priėmus sprendimą išplėsti ar susiaurinti akreditavimo sritį, nacionalinė akreditacijos įstaiga pakeičia akreditavimo pažymėjimą. Akreditavimo pažymėjimas akredituotos atitikties vertinimo įstaigos prašymu taip pat keičiamas, kai:\n\n1) pasikeičia atitikties vertinimo įstaigos pavadinimas;\n\n2) pasikeičia atitikties vertinimo įstaigos teisinis statusas;\n\n3) nacionalinė akreditacijos įstaiga akredituoja atitikties vertinimo įstaigą pagal naujojo standarto reikalavimus.\n\n4. Apie priimtą sprendimą susiaurinti ar išplėsti akreditavimo sritį, pakeisti akreditavimo pažymėjimą nacionalinė akreditacijos įstaiga informuoja akredituotą atitikties vertinimo įstaigą, dėl kurios priimtas šis sprendimas, ne vėliau kaip per 3 darbo dienas nuo sprendimo priėmimo dienos.“"
    },
    {
      "provision_ref": "art3",
      "section": "3",
      "title": "3 straipsnis. 15 straipsnio pakeitimas",
      "content": "Pakeisti 15 straipsnio 1 dalį ir ją išdėstyti taip:\n\n„1. Akreditavimo siekiančios arba akredituotos atitikties vertinimo įstaigos išlaidas, susijusias su jų atitikties vertinimu ir akreditavimu, apmoka pagal Vyriausybės nustatyta tvarka apskaičiuojamus ir nacionalinės akreditacijos įstaigos laikantis šios tvarkos tvirtinamus įkainius.“"
    },
    {
      "provision_ref": "art4",
      "section": "4",
      "title": "4 straipsnis. 17 straipsnio pakeitimas",
      "content": "Pakeisti 17 straipsnį ir jį išdėstyti taip:\n\n„17 straipsnis. Sprendimų pateikimo atitikties vertinimo įstaigoms tvarka\n\nApie visus nacionalinės akreditacijos įstaigos sprendimus, priimtus pagal šį įstatymą, atitikties vertinimo įstaigoms pranešama elektroninėmis priemonėmis šių įstaigų nurodytu elektroninio pašto adresu.“"
    },
    {
      "provision_ref": "art5",
      "section": "5",
      "title": "5 straipsnis. 18 straipsnio pakeitimas",
      "content": "Pakeisti 18 straipsnį ir jį išdėstyti taip:\n\n„18 straipsnis. Sprendimų apskundimo tvarka\n\nNacionalinės akreditacijos įstaigos sprendimai, priimti pagal šį įstatymą, skundžiami:\n\n1) nacionalinei akreditacijos įstaigai Viešojo administravimo įstatymo nustatyta tvarka;\n\n2) administraciniam teismui Lietuvos Respublikos administracinių bylų teisenos įstatymo nustatyta tvarka.“"
    },
    {
      "provision_ref": "art6",
      "section": "6",
      "title": "6 straipsnis. Įstatymo įsigaliojimas, įgyvendinimas ir taikymas",
      "content": "1. Šis įstatymas, išskyrus šio straipsnio 2 dalį, įsigalioja 2026 m. sausio 1 d.\n\n2. Lietuvos Respublikos Vyriausybė iki 2025 m. gruodžio 31 d. priima šio įstatymo įgyvendinamuosius teisės aktus.\n\n3. Kituose teisės aktuose vartojamą įstaigos pavadinimą „Nacionalinis akreditacijos biuras“ atitinka formuluotė „nacionalinė akreditacijos įstaiga“.\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentas                                                                                          Gitanas Nausėda"
    }
  ],
  "definitions": []
}

{
  "id": "lt-law-xiii-2807",
  "type": "statute",
  "title": "Lietuvos Respublikos Seimo nuolatinio atstovo Europos Sąjungoje įstatymo Nr. IX-1165 pakeitimo įstatymas",
  "short_name": "XIII-2807",
  "status": "in_force",
  "issued_date": "2020-01-28",
  "in_force_date": "2020-02-08",
  "url": "https://e-tar.lt/portal/lt/legalAct/07b8a3f0499411ea8aceeadd0c5b168c/aWoeQnFOcw",
  "provisions": [
    {
      "provision_ref": "art1",
      "section": "1",
      "title": "1 straipsnis. Lietuvos Respublikos Seimo nuolatinio atstovo Europos Sąjungoje įstatymo Nr. IX-1165 nauja redakcija",
      "content": "Pakeisti Lietuvos Respublikos Seimo nuolatinio atstovo Europos Sąjungoje įstatymą  Nr. IX-1165 ir jį išdėstyti taip:\n\n„LIETUVOS RESPUBLIKOS\nSEIMO NUOLATINIO ATSTOVO EUROPOS SĄJUNGOJE\nĮSTATYMAS"
    },
    {
      "provision_ref": "art1",
      "section": "1",
      "title": "1 straipsnis. Įstatymo paskirtis",
      "content": "Šis įstatymas nustato Lietuvos Respublikos Seimo nuolatinio atstovo Europos Sąjungoje (toliau – atstovas) statusą, teisinius veiklos pagrindus, socialines ir kitas garantijas, taip pat perkėlimo į šias pareigas ir atšaukimo iš jų tvarką."
    },
    {
      "provision_ref": "art2",
      "section": "2",
      "title": "2 straipsnis. Atstovas",
      "content": "1. Atstovas padeda stiprinti ir plėtoti Lietuvos Respublikos Seimo, Lietuvos Respublikos Seimo kanceliarijos ir Europos Sąjungos institucijų bendradarbiavimą, teikia informaciją Europos Sąjungos institucijoms apie Seimo veiklą, reguliariai informuoja Seimą ir Seimo kanceliariją apie Europos Sąjungos institucijų veiklą.\n\n2. Į atstovo pareigas perkeliamas Seimo kanceliarijos karjeros valstybės tarnautojas, einantis ne žemesnes kaip vyriausiojo specialisto (Seimo kanceliarijoje) pareigas, turintis darbo patirties Europos Sąjungos reikalų, eurointegracijos ar tarptautinių santykių srityje.\n\n3. Atstovas privalo turėti teisės aktų nustatyta tvarka išduotą leidimą dirbti ar susipažinti su įslaptinta informacija.\n\n4. Atstovas bendradarbiauja ir savo veiklą koordinuoja su Lietuvos nuolatine atstovybe Europos Sąjungoje (toliau – Atstovybė). Atstovo statusas yra prilyginamas Atstovybėje dirbančio specialiojo atašė statusui.\n\n5. Prireikus gali būti paskirtas atstovo pavaduotojas, kurio statusas prilyginamas Atstovybėje dirbančio specialiojo atašė pavaduotojo statusui. Į atstovo pavaduotojo pareigas gali būti perkeltas Seimo kanceliarijos karjeros valstybės tarnautojas, einantis ne žemesnes kaip vyresniojo specialisto (Seimo kanceliarijoje) ar padėjėjo (Seimo kanceliarijoje) pareigas, turintis darbo patirties Europos Sąjungos reikalų, eurointegracijos ar tarptautinių santykių srityje. Perkeliant į atstovo pavaduotojo pareigas ir atšaukiant iš jų, nustatant atstovo pavaduotojo funkcijas, pavaldumą, darbo užmokestį, socialines ir kitas garantijas, taikomos šio straipsnio 3 dalies ir šio įstatymo 3, 4, 5, 6 ir 7 straipsnių nuostatos."
    },
    {
      "provision_ref": "art3",
      "section": "3",
      "title": "3 straipsnis. Atranka ir perkėlimas į atstovo pareigas",
      "content": "1. Pretendentas į atstovo pareigas atrenkamas iš Seimo kanceliarijos karjeros valstybės tarnautojų ir teikiamas kandidatu Lietuvos Respublikos Seimo kanclerio nustatyta tvarka. Atrinkto pretendento kandidatūrai pritarus bendrame Seimo Europos reikalų komiteto ir Užsienio reikalų komiteto posėdyje, paprastai rengiamame ne vėliau kaip prieš 4 mėnesius iki atstovo kadencijos pabaigos, Seimo Europos reikalų komiteto pirmininkas kandidatūrą pristato Seimo valdybai. Kandidatūrai raštu pritarus Lietuvos Respublikos užsienio reikalų ministrui, Seimo valdyba teikia ją Seimo kancleriui. Valstybės tarnautojas į atstovo pareigas jo rašytiniu sutikimu perkeliamas Seimo kanclerio įsakymu, vadovaujantis Lietuvos Respublikos valstybės tarnybos įstatymo nuostatomis.\n\n2. Valstybės tarnautojas į atstovo pareigas perkeliamas trejų metų kadencijai. Esant tarnybinei būtinybei, atstovo kadencija gali būti pratęsta vieną kartą iki vienų metų šio straipsnio 1 dalyje nustatyta tvarka, netaikant atrankos procedūros.\n\n3. Apie numatomą valstybės tarnautojo perkėlimą į atstovo pareigas, taip pat apie perkėlimo termino pratęsimą Užsienio reikalų ministerija informuojama ne vėliau kaip prieš mėnesį iki perkėlimo ar perkėlimo termino pratęsimo, nurodant perkėlimo ar pratęsimo terminą ir pateikiant pareigybės aprašymą."
    },
    {
      "provision_ref": "art4",
      "section": "4",
      "title": "4 straipsnis. Atstovo funkcijos",
      "content": "1. Atstovas:\n\n1) reguliariai informuoja Seimą, Seimo valdybą, Seimo komitetus, Seimo kanclerį, Seimo kanceliarijos padalinius pagal kompetenciją apie Europos Sąjungos institucijų veiklą Lietuvai aktualiais klausimais, ypač dėl labai aktualių arba aktualių pasiūlymų priimti Europos Sąjungos teisės aktus, išskirtus kaip Seimo prioritetus pagal Europos Komisijos metinę darbo programą, taip pat apie kitų Europos Sąjungos dokumentų svarstymą;\n\n2) teikia informaciją Europos Sąjungos institucijoms apie Seimo veiklą;\n\n3) dalyvauja Europos Parlamento sesijose, komitetų rengiamuose posėdžiuose ir klausymuose, politinių grupių posėdžiuose, kituose renginiuose ir, bendradarbiaudamas su atitinkamais Seimo padaliniais, pagal kompetenciją organizuoja bendradarbiavimą tarp atitinkamų Seimo ir Europos Parlamento padalinių;\n\n4) dalyvauja kitų Europos Sąjungos institucijų rengiamuose klausymuose, svarstymuose, darbo grupių posėdžiuose svarbiais Europos Sąjungos politikos klausimais;\n\n5) dalyvauja Europos Sąjungos valstybių parlamentų pirmininkų, generalinių sekretorių susitikimuose, Sąjungos reikalų parlamentinių komitetų konferencijoje (COSAC) ir kituose svarbiuose bendruose institucijų renginiuose, prireikus – Seimo organizuojamuose renginiuose ir darbo grupėse;\n\n6) bendradarbiaudamas su atitinkamais Seimo padaliniais, Atstovybe ir Europos Sąjungos institucijomis pagal kompetenciją organizuoja Seimo narių vizitus ir Seimo komitetų išvažiuojamuosius posėdžius Europos Sąjungos institucijose;\n\n7) bendradarbiaudamas su atitinkamais Seimo kanceliarijos padaliniais, Atstovybe ir Europos Sąjungos institucijomis pagal kompetenciją organizuoja Seimo kanceliarijos valstybės tarnautojų ir darbuotojų, dirbančių pagal darbo sutartis, stažuotes ir vizitus Europos Sąjungos institucijose;\n\n8) pasibaigus eilinei Seimo sesijai parengia savo veiklos ataskaitą ir pateikia ją Seimo Europos reikalų komitetui, Seimo Užsienio reikalų komitetui, Seimo kancleriui, Atstovybei;\n\n9) Užsienio reikalų ministerijos ir kitų Lietuvos Respublikos institucijų prašymu teikia joms informaciją apie savo veiklą.\n\n2. Atstovo pareigybės aprašymą tvirtina Seimo kancleris.\n\n3. Seimo kancleris atstovui gali pavesti atlikti ir kitas su jo veikla susijusias funkcijas ir nenuolatinio pobūdžio pavedimus, reikalingus Seimo kanceliarijos strateginiams tikslams pasiekti."
    },
    {
      "provision_ref": "art5",
      "section": "5",
      "title": "5 straipsnis. Atstovo pavaldumas ir atskaitomybė",
      "content": "Atstovas yra tiesiogiai pavaldus ir atskaitingas Seimo kancleriui, taip pat atskaitingas Atstovybės vadovui."
    },
    {
      "provision_ref": "art6",
      "section": "6",
      "title": "6 straipsnis. Atstovo darbo užmokestis, socialinės ir kitos garantijos",
      "content": "1. Atstovui nuo perkėlimo į šias pareigas dienos mokamas Lietuvos Respublikos teisės aktų nustatyto dydžio darbo užmokestis. Atstovui taikomos specialiajam atašė numatytos socialinės ir kitos garantijos Lietuvos Respublikos Vyriausybės nustatyta tvarka.\n\n2. Darbo užmokestis, išmokos (kompensacijos) ir kitos išlaidos atstovui išlaikyti apmokamos iš Seimo kanceliarijai skirtų asignavimų."
    },
    {
      "provision_ref": "art7",
      "section": "7",
      "title": "7 straipsnis. Atstovo atšaukimas",
      "content": "1. Atstovas Seimo kanclerio įsakymu, informavus užsienio reikalų ministrą, atšaukiamas pasibaigus jo perkėlimo laikui.\n\n2. Atstovas Seimo kanclerio įsakymu, informavus užsienio reikalų ministrą, gali būti atšauktas anksčiau, negu baigiasi jo perkėlimo laikas:\n\n1) jo paties prašymu;\n\n2) Valstybės tarnybos įstatymo nustatytais pagrindais;\n\n3) tarptautinės teisės nustatytais pagrindais.“\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentas                                                                                          Gitanas Nausėda"
    }
  ],
  "definitions": []
}

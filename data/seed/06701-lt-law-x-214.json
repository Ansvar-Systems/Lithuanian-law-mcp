{
  "id": "lt-law-x-214",
  "type": "statute",
  "title": "Lietuvos Respublikos transporto veiklos pagrindų įstatymo 1 ir 2 straipsnių pakeitimo ir Įstatymo papildymo trečiuoju skirsniu bei priedu įstatymas",
  "short_name": "X-214",
  "status": "in_force",
  "issued_date": "2005-05-19",
  "in_force_date": "2005-06-07",
  "url": "https://e-tar.lt/portal/lt/legalAct/TAR.0A8B512C3193",
  "provisions": [
    {
      "provision_ref": "art1",
      "section": "1",
      "title": "1 straipsnis. 1 straipsnio papildymas 3 dalimi",
      "content": "Papildyti 1 straipsnį 3 dalimi:\n\n„3. Šio Įstatymo nuostatos suderintos su Europos Sąjungos teisės aktu, nurodytu šio Įstatymo priede.“"
    },
    {
      "provision_ref": "art2",
      "section": "2",
      "title": "2 straipsnis. 2 straipsnio 11 dalies pakeitimas",
      "content": "2 straipsnio 11 dalyje vietoj žodžių „įmonė, kuri“ įrašyti žodžius „fizinis arba juridinis asmuo, kuris“ ir šią dalį išdėstyti taip:\n\n„11. Vežėjas (operatorius) – fizinis arba juridinis asmuo, kuris verčiasi transporto veikla (keleivių, bagažo ir (arba) krovinių vežimu) ir atitinka Lietuvos Respublikos įstatymų nustatytas sąlygas bei reikalavimus.“"
    },
    {
      "provision_ref": "art3",
      "section": "3",
      "title": "3 straipsnis. Įstatymo papildymas trečiuoju skirsniu",
      "content": "Papildyti Įstatymą trečiuoju skirsniu:\n\n„TREČIASIS SKIRSNIS\nVEŽĖJŲ PAREIGOS VEŽANT UŽSIENIEČIUS IR ATSAKOMYBĖ UŽ UŽSIENIEČIŲ VEŽIMĄ BE REIKIAMŲ KELIONĖS DOKUMENTŲ"
    },
    {
      "provision_ref": "art19",
      "section": "19",
      "title": "19 straipsnis. Vežėjų pareigos vežant užsieniečius",
      "content": "1. Jeigu asmuo, kuris nėra Europos Sąjungos valstybės narės pilietis (toliau – užsienietis), neįleidžiamas į Lietuvos Respubliką arba vežėjas, kuris verčiasi keleivių vežimu, įsipareigojęs nuvežti užsienietį tranzitu per Lietuvos Respubliką į paskirties valstybę, atsisako jį vežti, arba paskirties valstybės institucijos neleidžia užsieniečiui, važiavusiam per Lietuvos Respubliką tranzitu, įvažiuoti ir išsiunčia jį į Lietuvos Respubliką, vežėjas, kuris verčiasi keleivių vežimu, atvežęs užsienietį iki Lietuvos Respublikos valstybės sienos, privalo nedelsdamas įvykdyti šio straipsnio 2 arba 3 dalyje numatytus reikalavimus.\n\n2. Valstybės sienos apsaugos tarnybos prie Vidaus reikalų ministerijos (toliau – Valstybės sienos apsaugos tarnyba) reikalavimu vežėjas privalo įvykdyti vieną iš šių punktų:\n\n1) už savo lėšas nuvežti užsienietį į užsienio valstybę, iš kurios jis atvyko;\n\n2) už savo lėšas nuvežti užsienietį į užsienio valstybę, išdavusią kelionės dokumentą;\n\n3) už savo lėšas nuvežti užsienietį į užsienio valstybę, į kurią jam leista įvažiuoti.\n\n3. Jeigu vežėjas, kuris verčiasi keleivių vežimu, negali užsieniečio sugrąžinti į užsienio valstybę, jis privalo nedelsdamas rasti tiesioginio transporto priemones ir padengti su jomis susijusias išlaidas arba, jei tokios galimybės nėra, prisiimti atsakomybę už lėšų, susijusių su užsieniečio buvimu pasienio kontrolės punkte ir sugrąžinimu į šio straipsnio 2 dalies 1–3 punktuose išvardytas valstybes, padengimą.\n\n4. Vyriausybė arba jos įgaliota institucija nustato lėšų, susijusių su užsieniečio buvimu pasienio kontrolės punkte ir sugrąžinimu į užsienio valstybę, padengimo tvarką ir šių lėšų dydį."
    },
    {
      "provision_ref": "art20",
      "section": "20",
      "title": "20 straipsnis. Vežėjų atsakomybė",
      "content": "1. Vežėjai, kurie verčiasi keleivių vežimu oro ar jūros keliais arba kurie tarptautinio susisiekimo maršrutais autobusais sausuma veža keleivių grupes specialiais bei užsakomaisiais reisais, įveždami užsieniečius į Lietuvos Respublikos teritoriją per valstybės sieną, privalo užtikrinti, kad šie turėtų kelionės dokumentus, kurie reikalingi įvažiuoti į Lietuvos Respubliką. Vežėjai turi teisę tikrinti keleivių kelionės dokumentus, kad įsitikintų, ar keleivis turi kelionės dokumentus, reikalingus įvažiuoti į Lietuvos Respubliką.\n\n2. Jeigu Valstybės sienos apsaugos tarnyba nustato, kad šio straipsnio 1 dalyje nurodyto vežėjo vežamas užsienietis neturi kelionės dokumentų, kurie reikalingi įvažiuoti į Lietuvos Respubliką, vežėjui skiriama bauda nuo vienuolikos tūkstančių litų iki aštuoniolikos tūkstančių litų už kiekvieną be reikalingų dokumentų vežamą užsienietį.\n\n3. Vežėjui bauda neskiriama, jeigu:\n\n1) vežamas užsienietis siekia prieglobsčio Lietuvos Respublikoje, vadovaudamasis Lietuvos Respublikos įstatymu „Dėl užsieniečių teisinės padėties“;\n\n2) vežėjas įrodo, kad priimdamas užsienietį į transporto priemonę įsitikino, kad šis turi kelionės dokumentus, kurie reikalingi įvažiuoti į Lietuvos Respubliką;\n\n3) Valstybės sienos apsaugos tarnyba nustato, kad užsieniečio kelionės dokumentas, kuris reikalingas įvažiuoti į Lietuvos Respubliką, yra suklastotas."
    },
    {
      "provision_ref": "art21",
      "section": "21",
      "title": "21 straipsnis. Įstatymo pažeidimo protokolas ir bylų nagrinėjimo terminai",
      "content": "1. Valstybės sienos apsaugos tarnybos įgalioti darbuotojai (pareigūnai), nustatę, kad pažeisti šio Įstatymo 20 straipsnio 1 dalies reikalavimai, surašo įstatymo pažeidimo protokolą. Protokole nurodoma jo surašymo data ir vieta, protokolą surašiusio asmens pareigos, pavardė, vardas, žinios apie šį Įstatymą pažeidusį asmenį, šio Įstatymo pažeidimo padarymo vieta, laikas ir esmė, šio Įstatymo straipsnis, straipsnio dalis, kurios reikalavimus pažeidė asmuo, liudytojų ir nukentėjusiųjų, jeigu jų yra, pavardės, adresai, šį Įstatymą pažeidusio asmens paaiškinimas, kitokios žinios, būtinos bylai išspręsti.\n\n2. Valstybės sienos apsaugos tarnyba bylas nagrinėja ir baudas skiria ne vėliau kaip per mėnesį nuo pažeidimo nustatymo dienos."
    },
    {
      "provision_ref": "art22",
      "section": "22",
      "title": "22 straipsnis. Bylos nagrinėjimo proceso dalyviai",
      "content": "1. Nagrinėjant bylas dėl šio Įstatymo 20 straipsnio 1 dalyje numatytų pažeidimų, dalyvauja šie proceso dalyviai:\n\n1) šį Įstatymą pažeidęs asmuo;\n\n2) Valstybės sienos apsaugos tarnybos sprendimu – kiti asmenys, su kurių interesais tiesiogiai susijusi nagrinėjama byla;\n\n3) valstybės ir savivaldybių institucijų atstovai – šių institucijų prašymu;\n\n4) Valstybės sienos apsaugos tarnybos sprendimu – ekspertai, specialistai bei kiti asmenys.\n\n2. Asmenys, nurodyti šio straipsnio 1 dalies 1 ir 2 punktuose, toliau šiame Įstatyme vadinami proceso šalimis.\n\n3. Proceso šalims gali atstovauti jų įgalioti atstovai."
    },
    {
      "provision_ref": "art23",
      "section": "23",
      "title": "23 straipsnis. Pranešimas apie bylos nagrinėjimą",
      "content": "Proceso šalims ne vėliau kaip prieš 5 darbo dienas iki bylos nagrinėjimo raštu pranešama apie nustatytus šio Įstatymo 20 straipsnio 1 dalyje numatytus pažeidimus, bylos nagrinėjimo vietą ir laiką, taip pat pasiūloma susipažinti su bylos medžiaga, raštu pateikti paaiškinimus. Apie bylos nagrinėjimo vietą ir laiką kitiems proceso dalyviams pranešama raštu ne vėliau kaip prieš 3 darbo dienas iki bylos nagrinėjimo."
    },
    {
      "provision_ref": "art24",
      "section": "24",
      "title": "24 straipsnis. Bylos nagrinėjimas",
      "content": "1. Byla nagrinėjama, kai dalyvauja proceso šalys ir kiti proceso dalyviai.\n\n2. Bylos nagrinėjimo metu proceso šalys ir kiti proceso dalyviai turi teisę susipažinti su surinkta bylos medžiaga, duoti paaiškinimus žodžiu ar raštu, pateikti įrodymų, teikti prašymus.\n\n3. Jeigu proceso šalys ar kiti proceso dalyviai bylos nagrinėjimo metu nedalyvauja, byla gali būti išnagrinėta tik tais atvejais, kai proceso šalims ar kitiems proceso dalyviams laiku buvo pranešta apie bylos nagrinėjimo vietą bei laiką ir proceso šalys bei kiti proceso dalyviai nepateikia dokumentų, patvirtinančių, kad yra svarbių priežasčių, dėl kurių jie negalėjo dalyvauti procese."
    },
    {
      "provision_ref": "art25",
      "section": "25",
      "title": "25 straipsnis. Sprendimai, priimami išnagrinėjus bylą",
      "content": "1. Valstybės sienos apsaugos tarnyba, išnagrinėjusi bylą, turi teisę priimti sprendimą:\n\n1) skirti šio Įstatymo nustatytą baudą;\n\n2) atsisakyti skirti baudą ir bylą nutraukti, kai nėra šio Įstatymo 20 straipsnio 1 dalyje numatyto pažeidimo.\n\n2. Išnagrinėjus bylą, surašomas nutarimas. Jame turi būti nurodyta sprendimą priėmusios institucijos pavadinimas, bylos nagrinėjimo data ir vieta, priimtas sprendimas, jo apskundimo terminai ir tvarka. Jei priimamas šio straipsnio 1 dalies 1 punkte nurodytas sprendimas, papildomai nurodomi duomenys apie pažeidėją, pažeidimo padarymo aplinkybės, pažeidėjo kaltės įrodymai, kuriais grindžiamas sprendimas, šio Įstatymo straipsnis, nustatantis atsakomybę už pažeidimą, pažeidėjo paaiškinimai ir jų įvertinimas.\n\n3. Valstybės sienos apsaugos tarnybos nutarimas per 2 dienas nuo jo priėmimo išsiunčiamas šį Įstatymą pažeidusiam asmeniui."
    },
    {
      "provision_ref": "art26",
      "section": "26",
      "title": "26 straipsnis. Sankcijų vežėjams už šio Įstatymo pažeidimus taikymas",
      "content": "1. Konkretus skiriamos baudos dydis nustatomas atsižvelgiant į šio straipsnio 2 ir 3 dalyse nurodytas atsakomybę lengvinančias ar sunkinančias aplinkybes. Jeigu yra atsakomybę lengvinančių aplinkybių, baudos dydis mažinamas nuo vidurkio iki minimumo, o jeigu yra atsakomybę sunkinančių aplinkybių, baudos dydis didinamas nuo vidurkio iki maksimumo. Jeigu yra atsakomybę lengvinančių ir sunkinančių aplinkybių, bauda skiriama atsižvelgiant į jų kiekį ir reikšmingumą. Baudos dydžio mažinimas ar didinimas motyvuojamas šio Įstatymo 25 straipsnio 2 dalyje nurodytame nutarime.\n\n2. Atsakomybę lengvinančiomis aplinkybėmis laikoma:\n\n1) padariusių pažeidimą fizinių ar juridinių asmenų pagalba Valstybės sienos apsaugos tarnybai išaiškinant pažeidimą;\n\n2) kad pažeidimas padarytas dėl psichinės ar fizinės prievartos.\n\n3. Atsakomybę sunkinančiomis aplinkybėmis laikoma:\n\n1) pažeidimą padariusių fizinių ar juridinių asmenų kliudymas atlikti tyrimą;\n\n2) kad pažeidimas padarytas pasinaudojant stichine nelaime."
    },
    {
      "provision_ref": "art27",
      "section": "27",
      "title": "27 straipsnis. Baudų mokėjimas ir išieškojimas",
      "content": "1. Bauda turi būti sumokėta į valstybės biudžetą ne vėliau kaip per 1 mėnesį nuo nutarimo išsiuntimo dienos.\n\n2. Vežėjų nesumokėtas baudas išieško antstoliai, vykdydami pateiktus Valstybės sienos apsaugos tarnybos nutarimus, Lietuvos Respublikos civilinio proceso kodekso nustatyta tvarka. Nutarimai pateikiami vykdyti ne vėliau kaip per 1 mėnesį nuo baudos sumokėjimo termino pabaigos."
    },
    {
      "provision_ref": "art28",
      "section": "28",
      "title": "28 straipsnis. Nutarimų dėl baudų skyrimo apskundimas",
      "content": "1. Vežėjai, nesutinkantys su Valstybės sienos apsaugos tarnybos nutarimu dėl baudos skyrimo, gali apskųsti jį per 1 mėnesį nuo nutarimo priėmimo dienos Administracinių bylų teisenos įstatymo nustatyta tvarka.\n\n2. Skundo padavimas teismui sustabdo Valstybės sienos apsaugos tarnybos nutarimų dėl baudų skyrimo vykdymą.“"
    },
    {
      "provision_ref": "art4",
      "section": "4",
      "title": "4 straipsnis. Įstatymo papildymas priedu",
      "content": "Papildyti Įstatymą priedu:\n\n„Lietuvos Respublikos\ntransporto veiklos\npagrindų įstatymo\npriedas\n\nĮGYVENDINAMAS EUROPOS SĄJUNGOS TEISĖS AKTAS\n\n2001 m. birželio 28 d. Tarybos direktyva Nr. 2001/51/EB dėl Konvencijos, įgyvendinančios 1985 m. birželio 14 d. Šengeno susitarimą, 26 straipsnio nuostatų papildymo.“"
    },
    {
      "provision_ref": "art5",
      "section": "5",
      "title": "5 straipsnis. Įstatymo įgyvendinimas",
      "content": "Vyriausybė arba jos įgaliotos valstybės institucijos per 3 mėnesius nuo šio įstatymo įsigaliojimo dienos apsvarsto teisės aktus, susijusius su šio įstatymo nuostatų įgyvendinimu, ir, jei reikia, parengia atitinkamų teisės aktų pakeitimo projektus ar priima naujus teisės aktus.\n\nSkelbiu šį Lietuvos Respublikos Seimo priimtą įstatymą.\n\nRESPUBLIKOS PREZIDENTAS                                                                  VALDAS ADAMKUS\n______________"
    }
  ],
  "definitions": []
}

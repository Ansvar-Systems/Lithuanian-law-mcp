{
  "id": "lt-law-x-1631",
  "type": "statute",
  "title": "Lietuvos Respublikos moterų ir vyrų lygių galimybių įstatymo 3, 12, 13, 25 straipsnių pakeitimo ir Įstatymo papildymo 53, 73 straipsniais įstatymas",
  "short_name": "X-1631",
  "status": "in_force",
  "issued_date": "2008-06-19",
  "in_force_date": "2008-07-03",
  "url": "https://e-tar.lt/portal/lt/legalAct/TAR.0477A626B71A",
  "provisions": [
    {
      "provision_ref": "art1",
      "section": "1",
      "title": "1 straipsnis. 3 straipsnio pakeitimas",
      "content": "Pakeisti 3 straipsnį ir jį išdėstyti taip:\n\n„3 straipsnis. Valstybės ir savivaldybių institucijų ir įstaigų pareiga įgyvendinti moterų ir vyrų lygias teises\n\nValstybės ir savivaldybių institucijos ir įstaigos pagal kompetenciją privalo:\n\n1) užtikrinti, kad visuose jų rengiamuose ir priimamuose teisės aktuose būtų įtvirtintos lygios moterų ir vyrų teisės;\n\n2) rengti ir įgyvendinti programas ir priemones, skirtas moterų ir vyrų lygioms galimybėms užtikrinti;\n\n3) įstatymų nustatyta tvarka remti viešųjų įstaigų, asociacijų ir labdaros fondų programas, kurios padeda įgyvendinti moterų ir vyrų lygias galimybes.“"
    },
    {
      "provision_ref": "art2",
      "section": "2",
      "title": "2 straipsnis. Įstatymo papildymas 53 straipsniu",
      "content": "Papildyti Įstatymą 53 straipsniu:\n\n„53 straipsnis. Draudimas diskriminuoti dėl lyties socialinės apsaugos sistemose\n\n1. Draudžiama diskriminuoti asmenis dėl lyties nustatant ir taikant socialinės apsaugos nuostatas, įskaitant sistemose, pakeičiančiose arba papildančiose valstybinio socialinio draudimo sistemą (toliau – socialinės apsaugos nuostatos):\n\n1) nustatant dalyvavimo ir naudojimosi galimybes;\n\n2) nustatant įmokas ir jų dydžius;\n\n3) nustatant išmokas, įskaitant papildomas išmokas sutuoktiniams ir išlaikomiems asmenims, taip pat nustatant teisės į išmokas trukmę ir išsaugojimą.\n\n2. Diskriminacija draudžiama nustatant ir taikant socialinės apsaugos nuostatas ligos, neįgalumo, senatvės, įskaitant išankstinį išėjimą į pensiją, nelaimingų atsitikimų darbe ir profesinių ligų, nedarbo atvejais ir socialinės apsaugos nuostatas, kurios numato bet kokias socialines išmokas, įskaitant našlių ir našlaičių pensijas, išmokas ir materialines pašalpas.\n\n3. Draudimas diskriminuoti dėl lyties taikomas dirbantiems asmenims, įskaitant savarankiškai dirbančius asmenis, asmenims, kurie nutraukė darbą dėl ligos, motinystės, nelaimingo atsitikimo ar priverstinio nedarbo, taip pat darbo ieškantiems asmenims, pensininkams, neįgaliems darbuotojams ir asmenims, turintiems teisę jų vardu reikalauti išmokų.“"
    },
    {
      "provision_ref": "art3",
      "section": "3",
      "title": "3 straipsnis. Įstatymo papildymas 73 straipsniu",
      "content": "Papildyti Įstatymą 73 straipsniu:\n\n„73 straipsnis. Diskriminavimas dėl lyties socialinės apsaugos sistemose\n\nBet koks veikimas ar neveikimas, teisės norma, vertinimo kriterijus ar praktika, kurie kliudo nustatyti ir taikyti vienodas sąlygas socialinės apsaugos nuostatose, yra pripažįstami pažeidžiantys moterų ir vyrų lygias teises, jeigu dėl asmens lyties:\n\n1) nustatomas privalomas ar neprivalomas dalyvavimas;\n\n2) ribojama asmens galimybė dalyvauti;\n\n3) nustatomos skirtingos sąlygos dėl atidėtų išmokų išsaugojimo, kai darbuotojas pasitraukia iš sistemų, išskyrus 8 ir 10 punktuose nurodytus atvejus;\n\n4) nustatomos skirtingos taisyklės dėl minimalaus dalyvavimo laikotarpio;\n\n5) nustatomos skirtingos taisyklės dėl įmokų grąžinimo ar teisių į išmoką išsaugojimo, kai darbuotojas nutraukia dalyvavimą sistemose, išskyrus 8 ir 10 punktuose nurodytus atvejus;\n\n6) nustatomos skirtingos išmokų skyrimo, jų gavimo apribojimo sąlygos;\n\n7) skirtingai nustatomos teisės (jų įgijimas) į dalyvių vardu sukauptą lėšų dalį už motinystės (tėvystės) atostogų arba kitų tikslinių atostogų, susijusių su šeiminėmis priežastimis, laikotarpius, kai atostogos suteikiamos pagal įstatymus arba sutartį ir įmokas tuo laikotarpiu moka darbdavys;\n\n8) nustatomi skirtingi išmokų dydžiai, nebent būtina atsižvelgti į aktuarinio apskaičiavimo veiksnius, kurie atsižvelgiant į lytį skiriasi apibrėžtų įmokų sistemoje;\n\n9) nustatyti skirtingi dalyvių įmokų dydžiai, išskyrus įmokas už biometrinės rizikos draudimą, kai būtina atsižvelgti į aktuarinio apskaičiavimo veiksnius, kurie skiriasi atsižvelgiant į lytį;\n\n10) nustatyti skirtingi įmokų dydžiai, išskyrus apibrėžtų įmokų sistemos atveju, kai siekiama kuo labiau suvienodinti galutinių išmokų sumą abiejų lyčių dalyviams, o apibrėžtų išmokų sistemų atveju, kai įmokos yra skirtos lėšų, reikalingų garantuotų išmokų sąnaudoms padengti, pakankamumui užtikrinti.“"
    },
    {
      "provision_ref": "art4",
      "section": "4",
      "title": "4 straipsnis. 12 straipsnio 2 dalies pakeitimas",
      "content": "12 straipsnio 2 dalyje vietoj žodžių „valdžios ir valdymo institucijoms“ įrašyti žodžius „valstybės ir savivaldybių institucijoms ir įstaigoms“ ir šią dalį išdėstyti taip:\n\n„2. Lygių galimybių kontrolierius teikia išvadas dėl šio įstatymo įgyvendinimo, taip pat pasiūlymus Lietuvos Respublikos valstybės ir savivaldybių institucijoms ir įstaigoms dėl teisės aktų tobulinimo ir lygių teisių įgyvendinimo politikos prioritetų.“"
    },
    {
      "provision_ref": "art5",
      "section": "5",
      "title": "5 straipsnis. 13 straipsnio pakeitimas",
      "content": "13 straipsnyje vietoj žodžių „valdžios bei valdymo institucijose“ įrašyti žodžius „valstybės ir savivaldybių institucijose ir įstaigose“ ir šį straipsnį išdėstyti taip:\n\n„13 straipsnis. Lygių galimybių kontrolieriui keliami reikalavimai\n\nLygių galimybių kontrolieriumi gali būti skiriamas nepriekaištingos reputacijos Lietuvos Respublikos pilietis, turintis aukštąjį teisinį išsilavinimą ir ne mažesnį kaip penkerių metų teisinio darbo arba darbo valstybės ir savivaldybių institucijose ir įstaigose stažą.“"
    },
    {
      "provision_ref": "art6",
      "section": "6",
      "title": "6 straipsnis. 25 straipsnio 1 dalies pakeitimas",
      "content": "Pakeisti 25 straipsnio 1 dalį ir ją išdėstyti taip:\n\n„1. Valstybės ir savivaldybių institucijos ir įstaigos, įmonės, organizacijos, fiziniai asmenys lygių galimybių kontrolieriaus reikalavimu privalo nedelsdami pateikti jam informaciją, dokumentus ir medžiagą, būtinus kontrolieriaus funkcijoms atlikti.“\n\nSkelbiu šį Lietuvos Respublikos Seimo priimtą įstatymą.\n\nRESPUBLIKOS PREZIDENTAS                                                         VALDAS ADAMKUS\n\n_________________"
    }
  ],
  "definitions": []
}

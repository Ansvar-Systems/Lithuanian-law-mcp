{
  "id": "lt-law-x-1704",
  "type": "statute",
  "title": "Lietuvos Respublikos policijos veiklos įstatymo antrojo skirsnio pavadinimo ir 11, 12, 14 straipsnių pakeitimo įstatymas",
  "short_name": "X-1704",
  "status": "in_force",
  "issued_date": "2008-07-15",
  "in_force_date": "2008-10-01",
  "url": "https://e-tar.lt/portal/lt/legalAct/TAR.20E97F7D46DA/XsIzjjBoXh",
  "provisions": [
    {
      "provision_ref": "art1",
      "section": "1",
      "title": "1 straipsnis. Įstatymo antrojo skirsnio pavadinimo pakeitimas",
      "content": "Pakeisti antrojo skirsnio pavadinimą ir jį išdėstyti taip:\n\n„ANTRASIS SKIRSNIS\nPOLICIJOS SISTEMA IR VALDYMO ORGANIZACINĖ STRUKTŪRA“."
    },
    {
      "provision_ref": "art2",
      "section": "2",
      "title": "2 straipsnis. 11 straipsnio pakeitimas",
      "content": "Pakeisti 11 straipsnį ir jį išdėstyti taip:\n\n„11 straipsnis. Policijos sistema ir valdymo organizacinė struktūra\n\n1. Policijos sistemą sudaro šios įstaigos:\n\n1) Policijos departamentas prie Lietuvos Respublikos vidaus reikalų ministerijos (toliau – Policijos departamentas) – vidaus reikalų centrinė įstaiga;\n\n2) teritorinės policijos įstaigos;\n\n3) policijos profesinio ugdymo įstaigos;\n\n4) specializuotos policijos įstaigos.\n\n2. Policijos profesinio ugdymo įstaigos yra policijos generalinio komisaro steigiami policijos profesinio ugdymo padaliniai, užtikrinantys nuolatinį policijos pareigūnų profesinės kvalifikacijos tobulinimą.\n\n3. Specializuotos policijos įstaigos yra neteritoriniu principu steigiami policijos padaliniai, atliekantys teisės aktais jiems pavestas tam tikras (specialiąsias) policijos funkcijas.\n\n4. Į policijos įstaigų valdymo organizacinę struktūrą gali įeiti: štabas, valdyba, policijos komisariatas, biuras, skyrius, rinktinė, kuopa, būrys, poskyris, grupė, policijos nuovada.\n\n5. Štabas yra Policijos departamento struktūrinis padalinys. Štabą sudaro ne mažiau kaip 3 skyriai. Štabui vadovauja viršininkas. Jis gali turėti pavaduotojų.\n\n6. Valdyba yra Policijos departamento, teritorinių ir specializuotų policijos įstaigų struktūrinis padalinys. Valdybą sudaro ne mažiau kaip 2 skyriai. Valdybai vadovauja viršininkas. Jis gali turėti pavaduotojų.\n\n7. Policijos komisariatas yra teritorinių policijos įstaigų struktūrinis padalinys. Policijos komisariatą gali sudaryti skyriai, poskyriai, grupės, policijos nuovados. Policijos komisariatui vadovauja viršininkas. Jis gali turėti pavaduotojų.\n\n8. Biuras yra teritorinių ir specializuotų policijos įstaigų struktūrinis padalinys. Biurą sudaro ne mažiau kaip 2 skyriai ar poskyriai. Biurui vadovauja viršininkas. Jis gali turėti pavaduotojų.\n\n9. Skyrius yra policijos įstaigų struktūrinis padalinys. Jis sudaromas iš ne mažiau kaip 4 pareigybių. Skyrius taip pat gali būti štabo, valdybos, policijos komisariato ir biuro struktūrinė dalis, kuri sudaroma iš ne mažiau kaip 3 pareigybių. Skyriui vadovauja viršininkas (vedėjas). Jis gali turėti pavaduotojų.\n\n10. Rinktinė yra teritorinių, specializuotų policijos įstaigų struktūrinis padalinys. Rinktinę sudaro ne mažiau kaip 2 kuopos. Kuopą sudaro ne mažiau kaip 2 būriai. Būrys sudaromas iš ne mažiau kaip 5 pareigybių. Rinktinei vadovauja vadas. Jis gali turėti pavaduotojų. Kuopai ir būriui vadovauja vadas. Kuopos vadas gali turėti pavaduotoją.\n\n11. Poskyris yra policijos įstaigų struktūrinis padalinys. Poskyris taip pat gali būti štabo, valdybos, policijos komisariato, biuro, skyriaus, rinktinės struktūrinė dalis. Poskyris sudaromas iš ne mažiau kaip 3 pareigybių. Poskyriui vadovauja viršininkas arba vedėjas. Poskyrio viršininkas gali turėti pavaduotoją.\n\n12. Grupė yra struktūrinis padalinys, kuris gali būti steigiamas visose policijos įstaigose ir jų struktūriniuose padaliniuose. Grupė sudaroma iš ne mažiau kaip 3 pareigybių. Grupei, kuri yra policijos įstaigos struktūrinis padalinys, vadovauja vyriausiasis specialistas (vyriausiasis tyrėjas), grupei, kuri yra struktūrinio padalinio struktūrinė dalis, – vyresnysis specialistas (vyresnysis tyrėjas).\n\n13. Policijos nuovada yra teritorinių policijos įstaigų struktūrinis padalinys. Policijos nuovada gali būti ir policijos komisariato struktūrinė dalis. Policijos nuovada sudaroma iš ne mažiau kaip 3 pareigybių. Policijos nuovadoje gali būti steigiamos grupės. Policijos nuovadai vadovauja viršininkas.\n\n14. Tipinę policijos įstaigų valdymo organizacinę struktūrą nustato ir tvirtina policijos generalinis komisaras.“"
    },
    {
      "provision_ref": "art3",
      "section": "3",
      "title": "3 straipsnis. 12 straipsnio 2 dalies 7 punkto pakeitimas",
      "content": "Pakeisti 12 straipsnio 2 dalies 7 punktą ir jį išdėstyti taip:\n\n„7) atrankos būdu, gavęs vidaus reikalų ministro pritarimą, skiria į pareigas ir iš jų atleidžia teritorinių policijos įstaigų viršininkus;“."
    },
    {
      "provision_ref": "art4",
      "section": "4",
      "title": "4 straipsnis. 14 straipsnio pakeitimas",
      "content": "Pakeisti 14 straipsnį ir jį išdėstyti taip:\n\n„14 straipsnis. Teritorinės policijos įstaigos\n\n1. Teritorinės policijos įstaigos yra vyriausieji policijos komisariatai, atliekantys šio įstatymo ir kitų teisės aktų jiems nustatytas funkcijas, reikalingas policijos uždaviniams apskrities teritorijoje įgyvendinti.\n\n2. Teritorinės policijos įstaigos funkcijoms įgyvendinti savivaldybės teritorijoje gali būti steigiami policijos komisariatai, vienos ar kelių seniūnijų teritorijose – policijos nuovados. Policijos komisariatus, policijos nuovadas, suderinęs su policijos generaliniu komisaru, steigia ir jų nuostatus tvirtina teritorinės policijos įstaigos viršininkas.\n\n3. Teritorinės policijos įstaigos atlieka šias funkcijas:\n\n1) atsižvelgdamos į kriminogeninę padėtį ir vietos gyventojų poreikius, kartu su savivaldybių institucijomis, įstaigomis, asociacijomis ir kitais asmenimis kuria ir įgyvendina nusikalstamumo kontrolės ir prevencijos programas;\n\n2) pagal savo kompetenciją įgyvendina nusikalstamų veikų ir kitų teisės pažeidimų prevenciją, atskleidimą ir atlieka jų tyrimą;\n\n3) organizuoja ir įgyvendina priemones viešajai tvarkai ir visuomenės saugumui užtikrinti;\n\n4) nukentėjusiems nuo nusikalstamų veikų ir kitų teisės pažeidimų ar esantiems bejėgiškos būklės asmenims teikia neatidėliotiną gyvybei, sveikatai ar turtui išsaugoti reikalingą pagalbą;\n\n5) policijos generalinio komisaro nustatyta tvarka saugo rastus ir perduotus policijai dokumentus, daiktus, vertybes ir kitokį turtą ir imasi priemonių grąžinti juos teisėtiems savininkams ar valdytojams;\n\n6) atlieka eismo automobilių keliais priežiūrą ir policijos generalinio komisaro nustatyta tvarka patruliuoja viešose vietose;\n\n7) teisės aktų nustatyta tvarka atlieka paiešką dingusių ar pasislėpusių asmenų, kurių buvimo vieta nežinoma ir dėl kurių teisės aktų nustatytais pagrindais ir tvarka priimtas sprendimas paskelbti paiešką, rastų neatpažintų lavonų, nežinomų ligonių ar nežinomų vaikų asmens tapatybės nustatymą;\n\n8) teisės aktų nustatyta tvarka ir atvejais išduoda licencijas, leidimus ir kontroliuoja, kaip laikomasi nustatytų licencijuojamos veiklos sąlygų;\n\n9) teisės aktų nustatyta tvarka nagrinėja asmenų pranešimus, prašymus ir skundus;\n\n10) pagal savo kompetenciją tvarko registrų ir informacinių sistemų duomenis;\n\n11) įstatymų nustatytais atvejais ir tvarka vykdo teismų nuosprendžius, nutarimus ir nutartis;\n\n12) teikia policijos generaliniam komisarui tvirtinti veiklos planus;\n\n13) atlieka kitas teisės aktuose nustatytas funkcijas, reikalingas policijos uždaviniams apskrities teritorijoje įgyvendinti.\n\n4. Teritorinės policijos įstaigos joms priskirtas funkcijas tarptautinių sutarčių ir kitų teisės aktų nustatyta tvarka gali atlikti ir ne Lietuvos Respublikos teritorijoje.\n\n5. Teritorinės policijos įstaigos policijos generalinio komisaro nustatyta tvarka už savo veiklą atsiskaito policijos generaliniam komisarui, savivaldybės, kurios teritorijoje vykdo nustatytas funkcijas, tarybai ir bendruomenei.\n\n6. Policijos komisariatų viršininkus atrankos būdu, suderinęs su policijos generaliniu komisaru ir savivaldybės, kurios teritorijoje policijos komisariatai atlieka jiems nustatytas funkcijas, meru, skiria į pareigas ir iš jų atleidžia teritorinės policijos įstaigos viršininkas.\n\n7. Teritorinių policijos įstaigų ir policijos komisariatų viršininkai į pareigas teisės aktų nustatyta tvarka skiriami 5 metų laikotarpiui. Šiems pareigūnams Lietuvos Respublikos vidaus tarnybos statuto nustatyta tvarka taikoma rotacija.“"
    },
    {
      "provision_ref": "art5",
      "section": "5",
      "title": "5 straipsnis. Įstatymo įgyvendinimas",
      "content": "1. Vyriausybė iki 2008 m. rugsėjo 10 d. parengia ir pateikia Seimui su šiuo įstatymu susijusių įstatymų pakeitimo ir (arba) papildymo įstatymų projektus.\n\n2. Vyriausybė ir policijos generalinis komisaras iki 2008 m. spalio 1 d. parengia ir priima šiam įstatymui įgyvendinti būtinus teisės aktus.\n\n3. Iki šio įstatymo įsigaliojimo ėję pareigas aukštesnės pakopos policijos komisariatų vadovai jų sutikimu laikinai eina atitinkamų teritorinių policijos įstaigų viršininkų pareigas, kol į jas šio įstatymo nustatyta tvarka bus paskirti teritorinių policijos įstaigų viršininkai.\n\n4. Iki šio įstatymo įsigaliojimo ėję pareigas žemesnės pakopos policijos komisariatų vadovai jų sutikimu laikinai eina atitinkamų policijos komisariatų viršininkų pareigas, kol į jas šio įstatymo nustatyta tvarka bus paskirti policijos komisariatų viršininkai.\n\n5. Iki 2008 m. gruodžio 1 d. policijos generalinis komisaras šio įstatymo nustatyta tvarka paskiria į pareigas teritorinių policijos įstaigų viršininkus, o šie šio įstatymo nustatyta tvarka iki 2009 m. vasario 1 d. paskiria į pareigas policijos komisariatų viršininkus.\n\n6. Atleidžiant aukštesnės ir žemesnės pakopos teritorinių policijos komisariatų vadovus, nesutikusius laikinai eiti teritorinių policijos įstaigų ar policijos komisariatų viršininkų pareigas ir laikinai einančius teritorinių policijos įstaigų ar policijos komisariatų viršininkų pareigas, taikomas Lietuvos Respublikos vidaus tarnybos statuto 53 straipsnio 1 dalies 11 punktas."
    },
    {
      "provision_ref": "art6",
      "section": "6",
      "title": "6 straipsnis. Įstatymo įsigaliojimas",
      "content": "Šis įstatymas, išskyrus 5 straipsnio 1 ir 2 dalis, įsigalioja 2008 m. spalio 1 d.\n\nSkelbiu šį Lietuvos Respublikos Seimo priimtą įstatymą.\n\nRESPUBLIKOS PREZIDENTAS                                                         VALDAS ADAMKUS"
    }
  ],
  "definitions": []
}

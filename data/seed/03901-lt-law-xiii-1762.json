{
  "id": "lt-law-xiii-1762",
  "type": "statute",
  "title": "Lietuvos Respublikos sveikatos priežiūros įstaigų įstatymo Nr. I-1367 15-1 ir 15-2 straipsnių pakeitimo įstatymas",
  "short_name": "XIII-1762",
  "status": "in_force",
  "issued_date": "2018-12-13",
  "in_force_date": "2019-09-01",
  "url": "https://e-tar.lt/portal/lt/legalAct/9a94dd10047611e9a5eaf2cd290f1944/zilyHiVLHh",
  "provisions": [
    {
      "provision_ref": "art1",
      "section": "1",
      "title": "1 straipsnis. 151 straipsnio pakeitimas",
      "content": "Pakeisti 151 straipsnį ir jį išdėstyti taip:\n\n„151 straipsnis. LNSS viešųjų įstaigų vadovų ir jų pavaduotojų darbo apmokėjimo tvarka\n\n1. LNSS viešųjų įstaigų vadovų ir jų pavaduotojų (toliau kartu – vadovaujantieji darbuotojai) darbo apmokėjimo sąlygos nustatomos šiame straipsnyje nustatyta tvarka. Vadovaujančiųjų darbuotojų mėnesinis darbo užmokestis susideda iš pastoviosios ir kintamosios darbo užmokesčio dalių.\n\n2. LNSS viešųjų įstaigų, teikiančių Privalomojo sveikatos draudimo fondo lėšomis apmokamas asmens sveikatos priežiūros paslaugas, vadovų mėnesinio darbo užmokesčio pastoviosios dalies dydis nustatomas praėjusių kalendorinių metų jų vadovaujamos įstaigos vieno etato gydytojų ir slaugytojų vidutinio mėnesinio darbo užmokesčio svertinį vidurkį dauginant iš koeficiento, kuris yra apskaičiuotas atsižvelgus į šiuos kriterijus: LNSS viešųjų įstaigų praėjusiais kalendoriniais metais iš Privalomojo sveikatos draudimo fondo biudžeto gautų pajamų dydį ir praėjusiais kalendoriniais metais gydytojų (įskaitant gydytojus odontologus) ir slaugytojų (įskaitant akušerius) faktiškai užimtų etatų skaičių.\n\n3. LNSS viešųjų įstaigų vadovų mėnesinio darbo užmokesčio pastoviosios dalies dydis (pDU) nustatomas pagal formulę pDU = SvVDU x k, čia:\n\n1) pDU – mėnesinio darbo užmokesčio pastovioji dalis;\n\n2) SvVDU – LNSS viešosios įstaigos vieno etato gydytojų ir slaugytojų vidutinio mėnesinio darbo užmokesčio svertinis vidurkis;\n\n3) k – koeficientas.\n\n4. LNSS viešosios įstaigos vieno etato gydytojų ir slaugytojų vidutinio mėnesinio darbo užmokesčio svertinis vidurkis (SvVDU) apskaičiuojamas pagal formulę SvVDU = (gVDU x GES + sVDU x SES) / (GES + SES), čia:\n\n1) gVDU – praėjusių kalendorinių metų LNSS viešosios įstaigos vidutinis mėnesinis gydytojų darbo užmokestis;\n\n2) sVDU – praėjusių kalendorinių metų LNSS viešosios įstaigos vidutinis mėnesinis slaugytojų darbo užmokestis;\n\n3) GES – praėjusių kalendorinių metų LNSS viešosios įstaigos užimtų gydytojų etatų skaičius;\n\n4) SES – praėjusių kalendorinių metų LNSS viešosios įstaigos užimtų slaugytojų etatų skaičius.\n\n5. Koeficientas (k) apskaičiuojamas pagal formulę k = 50 % kPSDF + 50 % kE, čia:\n\n1) kPSDF – praėjusių kalendorinių metų įstaigos iš Privalomojo sveikatos draudimo fondo biudžeto gautų pajamų koeficientas;\n\n2) kE – praėjusių kalendorinių metų įstaigos gydytojų ir slaugytojų faktiškai užimtų etatų skaičiaus koeficientas.\n\n6. Praėjusių kalendorinių metų įstaigos gautų iš Privalomojo sveikatos draudimo fondo biudžeto pajamų koeficientai (kPSDF) yra šie:\n\n1) LNSS viešųjų įstaigų, kurių pajamos iki 0,1 mln. Eur, – 1;\n\n2) LNSS viešųjų įstaigų, kurių pajamos didesnės kaip 0,1 mln. Eur, bet neviršija 1 mln. Eur, – 1,1;\n\n3) LNSS viešųjų įstaigų, kurių pajamos didesnės kaip 1 mln. Eur, bet neviršija 3 mln. Eur, – 1,8;\n\n4) LNSS viešųjų įstaigų, kurių pajamos didesnės kaip 3 mln. Eur, bet neviršija 5 mln. Eur, – 2,1;\n\n5) LNSS viešųjų įstaigų, kurių pajamos didesnės kaip 5 mln. Eur, bet neviršija 6 mln. Eur, – 2,2;\n\n6) LNSS viešųjų įstaigų, kurių pajamos didesnės kaip 6 mln. Eur, bet neviršija 7 mln. Eur, – 2,3;\n\n7) LNSS viešųjų įstaigų, kurių pajamos didesnės kaip 7 mln. Eur, bet neviršija 10 mln. Eur, – 2,4;\n\n8) LNSS viešųjų įstaigų, kurių pajamos didesnės kaip 10 mln. Eur, bet neviršija 30 mln. Eur, – 2,6;\n\n9) LNSS viešųjų įstaigų, kurių pajamos didesnės kaip 30 mln. Eur, bet neviršija 50 mln. Eur, – 2,8;\n\n10) LNSS viešųjų įstaigų, kurių pajamos didesnės kaip 50 mln. Eur, – 3.\n\n7. Praėjusių kalendorinių metų įstaigos gydytojų ir slaugytojų faktiškai užimtų etatų skaičiaus koeficientai (kE) yra:\n\n1) LNSS viešųjų įstaigų, kuriose dirba iki 10 darbuotojų, – 1;\n\n2) LNSS viešųjų įstaigų, kuriose dirba nuo 11 iki 50 darbuotojų, – 1,1;\n\n3) LNSS viešųjų įstaigų, kuriose dirba nuo 51 iki 100 darbuotojų, – 1,8;\n\n4) LNSS viešųjų įstaigų, kuriose dirba nuo 101 iki 150 darbuotojų, – 2,1;\n\n5) LNSS viešųjų įstaigų, kuriose dirba nuo 151 iki 200 darbuotojų, – 2,2;\n\n6) LNSS viešųjų įstaigų, kuriose dirba nuo 201 iki 250 darbuotojų, – 2,3;\n\n7) LNSS viešųjų įstaigų, kuriose dirba nuo 251 iki 300 darbuotojų, – 2,4;\n\n8) LNSS viešųjų įstaigų, kuriose dirba nuo 301 iki 500 darbuotojų, – 2,6;\n\n9) LNSS viešųjų įstaigų, kuriose dirba nuo 501 iki 1 000 darbuotojų, – 2,8;\n\n10) LNSS viešųjų įstaigų, kuriose dirba daugiau kaip 1 001 darbuotojas, – 3.\n\n8. Naujai įsteigtų LNSS viešųjų įstaigų vadovų mėnesinio darbo užmokesčio, mokamo pirmaisiais kalendoriniais įstaigos veiklos metais, pastoviosios dalies dydis apskaičiuojamas atsižvelgiant į praėjusių kalendorinių metų visų to paties Sveikatos sistemos įstatymo 12 straipsnio 3 dalyje nurodyto lygmens ir tos pačios šio įstatymo 39 straipsnio 1 ir 2 dalyse nurodytos nomenklatūros (jeigu LNSS viešoji įstaiga nėra priskirta Sveikatos sistemos įstatymo 12 straipsnio 3 dalyje nurodytam lygmeniui, vertinamas tik priskyrimas šio įstatymo 39 straipsnio 1 ir 2 dalyse nurodytai nomenklatūrai) LNSS viešųjų įstaigų vadovams praėjusiais kalendoriniais metais nustatytą mėnesinio darbo užmokesčio pastoviosios dalies dydžio vidurkį. Duomenis apie visų to paties Sveikatos sistemos įstatymo 12 straipsnio 3 dalyje nurodyto lygmens ir (ar) tos pačios šio įstatymo 39 straipsnio 1 ir 2 dalyse nurodytos nomenklatūros LNSS viešųjų įstaigų vadovų praėjusiais kalendoriniais metais nustatytą mėnesinio darbo užmokesčio pastoviosios dalies dydžio vidurkį naujai įsteigtos LNSS viešosios įstaigos savininko teises ir pareigas įgyvendinančiai institucijai arba visuotiniam dalininkų susirinkimui teikia Sveikatos apsaugos ministerija.\n\n9. LNSS viešųjų įstaigų vadovų pavaduotojų mėnesinio darbo užmokesčio pastoviosios dalies dydis nustatomas 10–40 procentų mažesnis už įstaigos vadovui nustatytą mėnesinio darbo užmokesčio pastoviosios dalies dydį.\n\n10. LNSS viešųjų įstaigų vadovaujančiųjų darbuotojų mėnesinio darbo užmokesčio kintamosios dalies dydis priklauso nuo praėjusių kalendorinių metų jų vadovaujamos įstaigos veiklos rezultatų ir nustatomas vieniems metams. LNSS viešųjų įstaigų veiklos rezultatų vertinimo kiekybinių ir kokybinių rodiklių ir vadovaujančiųjų darbuotojų mėnesinio darbo užmokesčio kintamosios dalies nustatymo tvarkos aprašą tvirtina sveikatos apsaugos ministras. Visais atvejais mėnesinio darbo užmokesčio kintamosios dalies dydis negali viršyti 20 procentų vadovaujančiajam darbuotojui nustatyto mėnesinio darbo užmokesčio pastoviosios dalies dydžio. Mėnesinio darbo užmokesčio kintamoji dalis negali būti nustatoma, jeigu praėjusių kalendorinių metų įstaigos veiklos finansiniai rezultatai yra neigiami, išskyrus atvejus, kai neigiami finansiniai rezultatai atsirado dėl sumažinto finansavimo ir (ar) dėl kitų aplinkybių, kurių LNSS viešųjų įstaigų vadovaujantieji darbuotojai negalėjo kontroliuoti, numatyti ir užkirsti kelio šių aplinkybių ar jų pasekmių atsiradimui.\n\n11. LNSS viešųjų įstaigų vadovų mėnesinio darbo užmokesčio maksimalų dydį (pastovioji ir kintamoji darbo užmokesčio dalys kartu) nustato savininko teises ir pareigas įgyvendinanti institucija arba visuotinis dalininkų susirinkimas, atsižvelgdamas (atsižvelgdami) į tai, kad įstaigos visų darbuotojų ir įstaigos vadovo mėnesinio darbo užmokesčių suma negali viršyti savininko teises ir pareigas įgyvendinančios institucijos arba visuotinio dalininkų susirinkimo nustatyto LNSS viešosios įstaigos darbo užmokesčio fondo dydžio.\n\n12. LNSS viešųjų įstaigų vadovaujančiajam darbuotojui už gerus darbo rezultatus ir gerą darbo pareigų atlikimą paskutinį kalendorinių metų mėnesį iš sutaupytų viešosios įstaigos lėšų, skirtų darbo užmokesčiui, gali būti išmokama premija, kuri negali būti didesnė už praėjusių kalendorinių metų jų vadovaujamos įstaigos vieno etato gydytojų ir slaugytojų vidutinio mėnesinio darbo užmokesčio svertinį vidurkį.\n\n13. LNSS viešųjų įstaigų vadovaujantiesiems darbuotojams, su kuriais nutraukiama darbo sutartis šalių susitarimu pagal Darbo kodekso 54 straipsnį, gali būti išmokamos kompensacijos, kurių suma negali viršyti trijų jų vidutinių mėnesinių darbo užmokesčių, apskaičiuotų Vyriausybės nustatyta tvarka.“"
    },
    {
      "provision_ref": "art2",
      "section": "2",
      "title": "2 straipsnis. 152 straipsnio pakeitimas",
      "content": "Pakeisti 152 straipsnio 3 dalį ir ją išdėstyti taip:\n\n„3. Sveikatos apsaugos ministras kiekvienais metais tvirtina šio straipsnio 1 ir 2 dalyse nurodytų rodiklių siektinas reikšmes, taikomas šio straipsnio 8 dalyje nurodytoms įstaigų grupėms. Sveikatos apsaugos ministro nustatytos rodiklių siektinos reikšmės taip pat taikomos ir apskaičiuojant LNSS viešųjų įstaigų vadovaujančiųjų darbuotojų mėnesinio darbo užmokesčio kintamosios dalies dydį šio įstatymo 151 straipsnio 10 dalyje nurodytu pagrindu.“"
    },
    {
      "provision_ref": "art3",
      "section": "3",
      "title": "3 straipsnis. Įstatymo įsigaliojimas, įgyvendinimas ir taikymas",
      "content": "1. Šis įstatymas, išskyrus šio straipsnio 2 dalį, įsigalioja 2019 m. rugsėjo 1 d.\n\n2. Lietuvos Respublikos Vyriausybė ar jos įgaliota institucija iki 2019 m. balandžio 29 d. priima šio įstatymo įgyvendinamuosius teisės aktus.\n\n3. Įsigaliojus šiam įstatymui iki šio įstatymo nustatytas LNSS viešųjų įstaigų vadovaujančiojo darbuotojo gauto mėnesinio darbo užmokesčio dydis turi būti perskaičiuotas atsižvelgiant į šio įstatymo 1 straipsnyje išdėstyto Lietuvos Respublikos sveikatos priežiūros įstaigų įstatymo 151 straipsnio nuostatas. Jeigu iki šio įstatymo įsigaliojimo LNSS viešųjų įstaigų vadovaujančiojo darbuotojo gauto mėnesinio darbo užmokesčio dydis buvo didesnis už šio įstatymo 1 straipsnyje išdėstytame Sveikatos priežiūros įstaigų įstatymo 151 straipsnyje nustatomą atitinkamos pareigybės mėnesinio darbo užmokesčio dydį, vadovaujančiajam darbuotojui, iki jis eina šias pareigas, bet ne ilgiau kaip iki 2020 m. gruodžio 31 d., paliekamas iki šio įstatymo įsigaliojimo nustatytas mėnesinio darbo užmokesčio dydis (apskaičiuotas pastoviąją dalį sudedant su kintamąja dalimi), o nuo 2021 m. sausio 1 d. mėnesinis darbo užmokestis nustatomas pagal šio įstatymo 1 straipsnyje išdėstytame Sveikatos priežiūros įstaigų įstatymo 151 straipsnyje nustatytas LNSS vadovaujančiųjų darbuotojų darbo apmokėjimo sąlygas.\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentė                                                                                          Dalia Grybauskaitė"
    }
  ],
  "definitions": []
}

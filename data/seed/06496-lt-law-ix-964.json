{
  "id": "lt-law-ix-964",
  "type": "statute",
  "title": "Lietuvos Respublikos alkoholio kontrolės įstatymo 1, 2, 3, 6, 8, 12, 13, 14, 16, 17, 19, 20, 21, 23, 25, 27, 28, 30, 41, 44, 45, 48, 52 straipsnių pakeitimo ir įstatymo papildymo 53 straipsniu įstatymas",
  "short_name": "IX-964",
  "status": "in_force",
  "issued_date": "2002-06-20",
  "in_force_date": "2002-06-28",
  "url": "https://e-tar.lt/portal/lt/legalAct/TAR.013EB8EE4545",
  "provisions": [
    {
      "provision_ref": "art1",
      "section": "1",
      "title": "1 straipsnis. 1 straipsnio 2, 7, 8 dalių pakeitimas ir straipsnio papildymas 9 dalimi",
      "content": "1. 1 straipsnio 2 dalyje prieš žodį „techninis“ įrašyti žodžius „(įskaitant dehidratuotą ir denatūruotą etilo alkoholį (etanolį)“ ir šią dalį išdėstyti taip:\n\n„Alkoholio produktai – nedenatūruotas etilo alkoholis, denatūruotas etilo alkoholis (įskaitant dehidratuotą ir denatūruotą etilo alkoholį (etanolį), techninis etilo alkoholis, alkoholiniai gėrimai, ingredientai ir žaliavos, kuriose yra etilo alkoholio.“\n\n2. 1 straipsnio 7 dalyje vietoj žodžių „savivaldos“ įrašyti žodžius „savivaldybių“, išbraukti žodžius „įmonės, neturinčios juridinio asmens teisių“ ir šią dalį išdėstyti taip:\n\n„Masiniai renginiai – šventės, festivaliai ir kiti renginiai, kuriuos organizuoja valstybės ar savivaldybių institucijos, taip pat juridiniai ar fiziniai asmenys, turintys savivaldybių institucijų sutikimus organizuoti renginį (kai toks sutikimas būtinas pagal Lietuvos Respublikos susirinkimų įstatymą).“\n\n3. Pakeisti 1 straipsnio 8 dalį ir ją išdėstyti taip:\n\n„Ugdymo įstaigos šiame įstatyme – ikimokyklinės ugdymo įstaigos, bendrojo lavinimo mokyklos, profesinio mokymo įstaigos, aukštesniosios mokyklos, papildomo ugdymo ir neformaliojo švietimo įstaigos.“\n\n4. Papildyti 1 straipsnį 9 dalimi:\n\n„Nestacionarinės viešojo maitinimo įmonės – viešojo maitinimo įmonės, įrengtos vadovaujantis viešojo maitinimo įmonėms taikomomis higienos normomis ir taisyklėmis laikinuose statiniuose, kurie neregistruojami nekilnojamojo turto registre.“"
    },
    {
      "provision_ref": "art2",
      "section": "2",
      "title": "2 straipsnis. 2 straipsnio 1 dalies pakeitimas",
      "content": "2 straipsnio 1 dalyje išbraukti žodžius „alkoholio produktų gamybos valstybės monopolio įvedimo bei valstybės monopolinės“, „taip pat teisės“ ir šią dalį išdėstyti taip:\n\n„Alkoholio kontrolės įstatymo paskirtis – mažinti bendrąjį alkoholio suvartojimą, piktnaudžiavimą alkoholiu, jo daromą žalą sveikatai ir ūkiui, nustatyti teisės gaminti, parduoti ir importuoti šiame įstatyme nustatytus alkoholio produktus suteikimo ūkio subjektams teisinius pagrindus.“"
    },
    {
      "provision_ref": "art3",
      "section": "3",
      "title": "3 straipsnis. 3 straipsnio 1 dalies 2 ir 8 punktų pakeitimas",
      "content": "1. Pakeisti 3 straipsnio 1 dalies 2 punktą ir jį išdėstyti taip:\n\n„2) valstybinio reguliavimo priemonėmis užtikrinti valstybės biudžeto lėšų, gautų iš alkoholinių gėrimų gamybos, importo ir prekybos, dalies panaudojimą gyventojų sveikatos išsaugojimo ir stiprinimo programoms įgyvendinti;“.\n\n2. Pakeisti 3 straipsnio 1 dalies 8 punktą ir jį išdėstyti taip:\n\n„8) didinti nevartojančių ar saikingai alkoholinius gėrimus vartojančių gyventojų skaičių remiant sveikatos ir blaivybės organizacijų veiklos programas;“."
    },
    {
      "provision_ref": "art4",
      "section": "4",
      "title": "4 straipsnis. 6 straipsnio 4 dalies pakeitimas",
      "content": "6 straipsnio 4 dalyje vietoj žodžių „kokybę liudijantį pažymėjimą (sertifikatą)“ įrašyti žodžius „atitiktį patvirtinančius dokumentus“ ir šią dalį išdėstyti taip:\n\n„Kiekvienai Lietuvos Respublikoje pagamintų alkoholio produktų siuntai įmonė gamintoja privalo išduoti Valstybinės maisto ir veterinarijos tarnybos nustatyto pavyzdžio šių produktų atitiktį patvirtinančius dokumentus.“"
    },
    {
      "provision_ref": "art5",
      "section": "5",
      "title": "5 straipsnis. 8 straipsnio pakeitimas",
      "content": "Pakeisti 8 straipsnį ir jį išdėstyti taip:\n\n„8 straipsnis. Alkoholinių gėrimų klasifikavimas\n\nLietuvos Respublikoje įmonių gaminami, į ją importuojami ir Lietuvos Respublikoje realizuojami alkoholiniai gėrimai pagal žaliavas ir gamybos technologijas skirstomi į grupes, pogrupius ir (ar) kategorijas. Turi būti nustatyta kiekvienos alkoholinių gėrimų grupės maksimali tūrinė etilo alkoholio koncentracija. Alkoholinių gėrimų grupes, pogrupius ir (ar) kategorijas ir kiekvienos grupės alkoholinių gėrimų maksimalią tūrinę etilo alkoholio koncentraciją nustato Lietuvos Respublikos Vyriausybės įgaliota institucija.“"
    },
    {
      "provision_ref": "art6",
      "section": "6",
      "title": "6 straipsnis. 12 straipsnio pakeitimas",
      "content": "Pakeisti 12 straipsnį ir jį išdėstyti taip:\n\n„12 straipsnis. Teisės gaminti alkoholio produktus suteikimas įmonėms\n\nGaminti alkoholio produktus leidžiama tik toms įmonėms, kurios turi Lietuvos Respublikos Vyriausybės ar jos pavedimu Valstybinės tabako ir alkoholio kontrolės tarnybos prie Lietuvos Respublikos Vyriausybės (toliau – VTAKT) išduotą licenciją. Licencija gaminti alkoholio produktus išduodama neterminuotam laikui. Licencija gaminti alkoholio produktus išduodama tik toms įmonėms, kurios turi nustatyta tvarka patvirtintus norminius dokumentus, nustatančius šių produktų kokybės, higienos reikalavimus bei rodiklius, taip pat higienos ir technologijos reikalavimus atitinkančią įrangą ir patalpas, alkoholio produktų kokybės tyrimo laboratoriją ir nustatytos kvalifikacijos personalą. Personalo kvalifikacinius reikalavimus nustato Lietuvos Respublikos Vyriausybės įgaliota institucija. Įmonės, gaminančios per metus iki 100 000 dekalitrų alaus ir neturinčios galimybės įsirengti nuosavos laboratorijos, pagal sutartis naudojasi nustatyta tvarka atestuotomis kitų žinybų ar įmonių maisto produktų kokybės tyrimo laboratorijų paslaugomis.\n\nLicencijose turi būti įrašyti leidžiami gaminti alkoholio produktai ir nurodytos alkoholinių gėrimų grupės.\n\nAlkoholio produktų gamybos licencijavimo taisykles, remdamasi šiuo įstatymu ir Civiliniu kodeksu, nustato Lietuvos Respublikos Vyriausybė. Licencijos gaminti alkoholio produktus neišduodamos naujai įsteigtoms įmonėms, jeigu jų steigėjai arba administracijos vadovai yra buvę įmonių, kurioms vadovaujantis šio įstatymo 44 straipsnio 11 dalies nuostatomis buvo panaikintas licencijų galiojimas, steigėjai ar vadovai.“"
    },
    {
      "provision_ref": "art7",
      "section": "7",
      "title": "7 straipsnis. 13 straipsnio pakeitimas",
      "content": "Pakeisti 13 straipsnį ir jį išdėstyti taip:\n\n„13 straipsnis.     Teisės gaminti atskirus alkoholio produktus suteikimas nustatytų rūšių įmonėms\n\nTik akcinėms bendrovėms, kuriose valstybei nuosavybės teise priklauso akcijų, suteikiančių ne mažiau kaip 2/3 visų balsų, šio įstatymo ir kitų teisės aktų nustatyta tvarka suteikiama teisė gaminti nedenatūruotą etilo alkoholį, denatūruotą etilo alkoholį bei alkoholinius gėrimus, kurių tūrinė etilo alkoholio koncentracija viršija 22 procentus. Šis reikalavimas netaikomas šio straipsnio antrojoje, trečiojoje ir ketvirtojoje dalyse nurodytoms įmonėms.\n\nUAB „Lietuviškas midus“ šio įstatymo ir kitų teisės aktų nustatyta tvarka suteikiama teisė gaminti natūralaus bičių medaus fermentacijos procese gautų produktų pagrindu gaminamus alkoholinius gėrimus.\n\nAB „Sema“ šio įstatymo ir kitų teisės aktų nustatyta tvarka suteikiama teisė gaminti nedenatūruotą etilo alkoholį kaip pagrindinės mielių gamybos papildomą produktą ir denatūruotą etilo alkoholį.\n\nAkcinėms bendrovėms, kuriose valstybei iki jų privatizavimo nuosavybės teise priklausė akcijų, suteikiančių ne mažiau kaip 2/3 visų balsų, suteikiama teisė gaminti iki valstybei priklausiusių akcijų privatizavimo gamintus alkoholio produktus.\n\nKitų rūšių įmonėms šio įstatymo ir kitų teisės aktų nustatyta tvarka suteikiama teisė gaminti kitus alkoholio produktus, įskaitant alkoholinius gėrimus, kurių tūrinė etilo alkoholio koncentracija neviršija 22 procentų.“"
    },
    {
      "provision_ref": "art8",
      "section": "8",
      "title": "8 straipsnis. 14 straipsnio 1 dalies pakeitimas",
      "content": "Pakeisti 14 straipsnio 1 dalį ir ją išdėstyti taip:\n\n„Lietuvos Respublikos piliečiams ir užsieniečiams leidžiamą įvežti į Lietuvos Respubliką alkoholinių gėrimų kiekį pagal jų grupes nustato Lietuvos Respublikos Vyriausybė. Laivų ir orlaivių atsargoms priskiriamą alkoholinių gėrimų kiekį, kurį leidžiama įvežti į Lietuvos Respubliką, pagal jų grupes nustato Lietuvos Respublikos Vyriausybė VTAKT teikimu.“"
    },
    {
      "provision_ref": "art9",
      "section": "9",
      "title": "9 straipsnis. 16 straipsnio 1 dalies 2 punkto pakeitimas, straipsnio papildymas nauja 3 dalimi",
      "content": "1. Pakeisti 16 straipsnio 1 dalies 2 punktą ir jį išdėstyti taip:\n\n„2) užsienio valstybės kompetentingos institucijos pripažintų subjektų (laboratorijos, kitos institucijos ar alkoholio produktų gamintojo) išduotus alkoholio produktų atitiktį patvirtinančius dokumentus, kuriuose taip pat privalo būti pateikti ir deklaruojami kokybės bei nekenksmingumo rodikliai, o importuojant vyną, – ir dokumentą, nurodantį vyno analizės duomenis.“\n\n2. Papildyti 16 straipsnį nauja 3 dalimi:\n\n„Importuoti alkoholinius gėrimus leidžiama tik iš alkoholinius gėrimus gaminančių ar gamintojų pavedimu juos realizuojančių (tik tais atvejais, kai gamintojai patys nerealizuoja) užsienio ūkio subjektų.“\n\n3. 16 straipsnio buvusias 3, 4 ir 5 dalis laikyti atitinkamai 4, 5 ir 6 dalimis."
    },
    {
      "provision_ref": "art10",
      "section": "10",
      "title": "10 straipsnis. 17 straipsnio pakeitimas",
      "content": "Pakeisti 17 straipsnį ir jį išdėstyti taip:\n\n„17 straipsnis. Licencijų importuoti alkoholio produktus išdavimo tvarka\n\nLicencijas importuoti alkoholio produktus, remdamasi šiuo įstatymu, išduoda Lietuvos Respublikos Vyriausybė ar jos pavedimu VTAKT. Natūralaus bičių medaus fermentacijos procese gautų produktų pagrindu pagamintus alkoholinius gėrimus, kurių tūrinė etilo alkoholio koncentracija viršija 50 procentų, importuoti į Lietuvos Respubliką galima tik turint Lietuvos Respublikos Vyriausybės ar jos pavedimu VTAKT išduotą licenciją. Licencijos importuoti alkoholio produktus išduodamos neterminuotam laikui.\n\nLicencijose importuoti alkoholio produktus įrašomi leidžiami importuoti alkoholio produktai, taip pat nurodomos alkoholinių gėrimų grupės, pogrupiai ir (ar) kategorijos bei pavadinimai.\n\nĮmonėms, kurios turi licencijas importuoti alkoholio produktus, draudžiama pagal sutartį perduoti kitiems ūkio subjektams teisę importuoti alkoholio produktus gabenimo dokumentuose naudojant įmonių, turinčių šią teisę, pavadinimus.\n\nAlkoholio produktų importo licencijavimo taisykles, remdamasi šiuo įstatymu ir Civiliniu kodeksu, nustato Lietuvos Respublikos Vyriausybė. Licencijos importuoti alkoholio produktus neišduodamos naujai įsteigtoms įmonėms, jeigu jų steigėjai arba administracijos vadovai yra buvę įmonių, kurioms vadovaujantis šio įstatymo 44 straipsnio 10 ar 11 dalies nuostatomis buvo panaikintas licencijų galiojimas, steigėjai ar vadovai.“"
    },
    {
      "provision_ref": "art11",
      "section": "11",
      "title": "11 straipsnis. 19 straipsnio pakeitimas",
      "content": "Pakeisti 19 straipsnį ir jį išdėstyti taip:\n\n„19 straipsnis. Vidaus prekybos alkoholio produktais licencijos\n\nDidmeninė prekyba alkoholio produktais leidžiama tik turint Lietuvos Respublikos Vyriausybės ar jos pavedimu VTAKT išduotas licencijas. Licencijos išduodamos neterminuotam laikui. Licencijose verstis didmenine prekyba alkoholio produktais turi būti įrašyti leidžiami realizuoti alkoholio produktai ir nurodytos alkoholinių gėrimų grupės.\n\nĮmonės, turinčios licencijas gaminti ar importuoti alkoholio produktus (išskyrus licencijas importuoti nedenatūruotą etilo alkoholį), turi teisę verstis ir didmenine prekyba į licenciją įrašytais alkoholio produktais, alkoholinių gėrimų grupėmis.\n\nMažmeninė prekyba alkoholiniais gėrimais leidžiama tik turint atitinkamos savivaldybės mero pagal šio įstatymo 20 ir 21 straipsnių nuostatas išduotas licencijas. Licencijos išduodamos neterminuotam laikui. Licencijos verstis sezonine mažmenine prekyba alumi ir alkoholiniais gėrimais, kurių tūrinė etilo alkoholio koncentracija neviršija 22 procentų, kurortinėse vietovėse ir kitose savivaldybių tarybų nustatytose poilsio bei turizmo zonose išduodamos savivaldybių tarybų nustatyto kurortinio, poilsio bei turizmo sezono laikotarpiui. Vienkartinės licencijos prekybos ir viešojo maitinimo įmonėms prekiauti alkoholiniais gėrimais, kurių tūrinė etilo alkoholio koncentracija neviršija 13 procentų, masiniuose renginiuose, mugėse ir parodose, taip pat prekiauti visais alkoholiniais gėrimais parodose ir mugėse, vykstančiose stacionariniuose pastatuose, išduodamos ne ilgesniam kaip renginio trukmė laikui.\n\nMažmeninės prekybos alkoholiniais gėrimais prekybos ir viešojo maitinimo įmonėse licencijų išdavimo konkrečią tvarką nustato ir visuomenės informavimo priemonėse skelbia savivaldybės taryba. Licencijų išdavimo tvarką savivaldybėse kontroliuoja VTAKT.\n\nLicencijose verstis mažmenine prekyba alkoholiniais gėrimais turi būti įrašyta leidžiamų realizuoti alkoholinių gėrimų grupės, prekybos jais vieta, taip pat alkoholinių gėrimų saugojimo (laikymo) vieta.\n\nVidaus prekybos alkoholio produktais licencijavimo taisykles, remdamasi šiuo įstatymu ir Civiliniu kodeksu, nustato Lietuvos Respublikos Vyriausybė. Licencijos verstis vidaus prekyba alkoholio produktais neišduodamos naujai įsteigtoms įmonėms, jeigu jų steigėjai arba administracijos vadovai yra buvę įmonių, kurioms vadovaujantis šio įstatymo 44 straipsnio 10 ar 11 dalies nuostatomis buvo panaikintas licencijų galiojimas, steigėjai ar vadovai.“"
    },
    {
      "provision_ref": "art12",
      "section": "12",
      "title": "12 straipsnis. 20 straipsnio pakeitimas",
      "content": "Pakeisti 20 straipsnį ir jį išdėstyti taip:\n\n„20 straipsnis.     Alkoholio produktų realizavimo, laikymo (saugojimo) ir gabenimo reikalavimai\n\nLietuvos Respublikoje realizuoti draudžiama:\n\n1) alkoholio produktus neturint Lietuvos Respublikos Vyriausybės ar jos įgaliotos institucijos nustatyta tvarka alkoholio produktų atitiktį patvirtinančių dokumentų;\n\n2) alkoholio produktus, kurie neįrašyti į licencijas juos gaminti, importuoti, parduoti, ir alkoholio produktus neturint prekybos (sandėliavimo) vietoje juridinę galią turinčių privalomų tų produktų įsigijimo arba gabenimo dokumentų egzemplioriaus;\n\n3) alkoholinius gėrimus (išskyrus alų bei natūralios fermentacijos sidrą, kurio tūrinė etilo alkoholio koncentracija neviršija 8,5 procento) be nustatyto specialaus ženklinimo;\n\n4) alkoholinius gėrimus, kurių etilo alkoholis pagamintas ne iš maisto žaliavų;\n\n5) importuotus ar Lietuvos Respublikoje pagamintus alkoholio produktus, kurių kokybės ir (ar) higieniniai rodikliai neatitinka Lietuvos Respublikoje nustatytų reikalavimų;\n\n6) importuotus ir Lietuvos Respublikoje pagamintus alkoholinius gėrimus, kurių prekinis žymėjimas neatitinka Lietuvos standarto LST (CODEX STAN 1): 1993 Fasuotų maisto produktų ženklinimo bendrųjų reikalavimų bei Lietuvos Respublikoje galiojančių prekių ženklinimo taisyklių;\n\n7) falsifikuotus alkoholio produktus;\n\n8) alų, kurio tūrinė etilo alkoholio koncentracija didesnė kaip 9,5 procento;\n\n9) vynus, kurių tūrinė etilo alkoholio koncentracija didesnė kaip 22 procentai;\n\n10) alkoholinius gėrimus, kurių tūrinė etilo alkoholio koncentracija didesnė kaip 50 procentų. Šis reikalavimas netaikomas natūralaus bičių medaus fermentacijos procese gautų produktų pagrindu pagamintiems alkoholiniams gėrimams;\n\n11) namų gamybos alkoholinius gėrimus, išskyrus alų, pagamintą pagal norminius dokumentus, kai turima nustatyta tvarka išduota licencija jį gaminti;\n\n12) nedenatūruotą, denatūruotą etilo alkoholį bei techninį etilo alkoholį gyventojams, išskyrus nedenatūruotą etilo alkoholį, realizuojamą gyventojams vaistinėse Sveikatos apsaugos ministerijos nustatyta tvarka;\n\n13) kontrabandinius alkoholio produktus;\n\n14) alkoholio produktus be Lietuvos Respublikos Vyriausybės nustatyta tvarka išduotos licencijos;\n\n15) pilstomus alkoholinius gėrimus. Šis draudimas netaikomas alkoholiniams gėrimams, realizuojamiems stacionarinėse viešojo maitinimo įmonėse, stacionariniuose pastatuose vykstančiose parodose bei mugėse, tarptautinio susisiekimo traukiniuose, laivuose, kur yra atskirai įrengtos viešojo maitinimo vietos, alkoholiniams gėrimams (kurių tūrinė etilo alkoholio koncentracija neviršija 22 procentų), realizuojamiems nestacionarinėse viešojo maitinimo įmonėse savivaldybės tarybos nustatyto kurortinio, poilsio bei turizmo sezono laikotarpiu, taip pat pilstomiems alui ir natūralios fermentacijos sidrui (kurių tūrinė etilo alkoholio koncentracija neviršija 6 procentų), realizuojamiems firminėse gamybos įmonių parduotuvėse, masiniuose renginiuose, parodose bei mugėse;\n\n16) alkoholinius gėrimus nestacionarinėse prekybos įmonėse. Šis draudimas netaikomas gamyklų supilstytiems į tarą natūralios fermentacijos sidrui (kurio tūrinė etilo alkoholio koncentracija neviršija 8,5 procento) ir alui, realizuojamiems kioskuose, nestacionarinėse degalinėse, paviljonuose, autoparduotuvėse (kurios aptarnauja kaimo gyventojus savivaldybės tarybos nustatyta tvarka), alkoholiniams gėrimams, realizuojamiems stacionariniuose pastatuose vykstančiose parodose ir mugėse, tarptautinio susisiekimo traukiniuose, laivuose, kur yra atskirai įrengtos viešojo maitinimo vietos, alkoholiniams gėrimams (kurių tūrinė etilo alkoholio koncentracija neviršija 22 procentų), realizuojamiems nestacionarinėse viešojo maitinimo įmonėse savivaldybės tarybos nustatyto kurortinio, poilsio bei turizmo sezono laikotarpiu, taip pat alkoholiniams gėrimams (kurių tūrinė etilo alkoholio koncentracija neviršija 13 procentų), realizuojamiems masiniuose renginiuose, parodose ir mugėse;\n\n17) alkoholinius gėrimus mažmeninės prekybos ir viešojo maitinimo įmonėse, įrengtose didmeninės prekybos įmonių bei importuotojų sandėliuose, kuriuose verčiamasi didmenine prekyba alkoholiniais gėrimais, taip pat alų, gamyklų supilstytą į tarą, kioskuose, įrengtuose didmeninės prekybos įmonių bei importuotojų sandėliuose, kuriuose verčiamasi didmenine prekyba alkoholiniais gėrimais;\n\n18) alkoholinius gėrimus prekybos įmonėse, kurios nėra visiškai izoliuotos nuo gyvenamųjų ar kitų patalpų, nesusijusių su prekių pardavimo organizavimu ar jų sandėliavimu;\n\n19) alkoholinius gėrimus sporto rungtynių metu. Šis draudimas netaikomas alkoholiniams gėrimams, kurių tūrinė etilo alkoholio koncentracija neviršija 6 procentų;\n\n20) alkoholinius gėrimus asmenims, jaunesniems kaip 18 metų;\n\n21) alkoholinius gėrimus neblaiviems asmenims;\n\n22) alkoholinius gėrimus uniformuotiems pareigūnams.\n\nŠio straipsnio pirmosios dalies 1–4, 6–11, 13 ir 14 punktų reikalavimai taikomi ir įmonėse laikomiems (saugomiems) bei įmonių gabenamiems alkoholio produktams.\n\nĮmonėms draudžiama laikyti ir gabenti denatūruotą ir techninį etilo alkoholį, išskyrus įmones, turinčias licencijas juos gaminti, importuoti, bei įmones, įstaigas ir organizacijas, naudojančias denatūruotą ir techninį etilo alkoholį gamybos, techninėms, medicinos, veterinarijos reikmėms arba mokslo ir tyrimo darbuose. Įmonėms draudžiama laikyti ir gabenti nedenatūruotą etilo alkoholį, išskyrus įmones, turinčias licencijas jį gaminti, importuoti, verstis didmenine prekyba juo (aprūpinančias ūkio subjektus, naudojančius jį medicinos bei veterinarijos reikmėms), bei įmones, įstaigas ir organizacijas, naudojančias nedenatūruotą etilo alkoholį gamybos, techninėms, medicinos, veterinarijos reikmėms arba mokslo ir tyrimo darbuose. Šios dalies nuostatos netaikomos dehidratuotam ir denatūruotam etilo alkoholiui (etanoliui), kuris naudojamas kurui arba techninius reglamentus ar standartus atitinkantiems kuro mišiniams su etilo alkoholiu. Įmonėms draudžiama laikyti ir gabenti žaliavas, kuriose yra etilo alkoholio, išskyrus įmones, turinčias licencijas jas gaminti ar importuoti, licencijas gaminti alkoholio produktus, bei įmones, naudojančias sidro, vynuogių, vaisių ir uogų vyno žaliavas actui gaminti. Įmonėms draudžiama laikyti ir gabenti ingredientus, išskyrus įmones, turinčias licencijas juos gaminti ar importuoti, įmones, naudojančias ingredientus gamybos reikmėms, bei įmones, kurios verčiasi mažmenine prekyba jais.\n\nĮmonėms, turinčioms licencijas gaminti alkoholio produktus, verstis didmenine prekyba jais ar verstis mažmenine prekyba alkoholiniais gėrimais, draudžiama savo vardu įgalioti ar pagal sutartį perduoti kitoms įmonėms, įmonės agentams (fiziniams asmenims) teisę verstis licencijose nurodyta veikla.\n\nĮmonėms, turinčioms teisę verstis didmenine prekyba alkoholiniais gėrimais, leidžiama juos įsigyti tik iš įmonių, turinčių licencijas alkoholinius gėrimus gaminti, importuoti, verstis didmenine prekyba jais, o realizuoti – tik įmonėms, kurios turi teisę verstis didmenine ar mažmenine prekyba jais.\n\nĮmonėms, turinčioms licencijas gaminti alkoholinius gėrimus, leidžiama juos realizuoti ir įmonėms, naudojančioms šiuos gėrimus kaip konditerijos gaminių žaliavą. Įmonėms, turinčioms licencijas gaminti, importuoti denatūruotą etilo alkoholį, importuoti techninį etilo alkoholį, leidžiama juos realizuoti įmonėms, įstaigoms ir organizacijoms, naudojančioms juos gamybos, techninėms, medicinos, veterinarijos reikmėms arba mokslo ir tyrimo darbuose. Įmonėms, turinčioms licencijas gaminti nedenatūruotą etilo alkoholį, leidžiama jį realizuoti Lietuvos Respublikos Vyriausybės nustatyta tvarka įmonėms, įstaigoms ir organizacijoms, naudojančioms nedenatūruotą etilo alkoholį gamybos, techninėms, medicinos, veterinarijos reikmėms, mokslo ir tyrimo darbuose, bei įmonėms, turinčioms licencijas verstis didmenine prekyba juo (aprūpinančioms ūkio subjektus, kurie naudoja jį medicinos bei veterinarijos reikmėms). Įmonėms, turinčioms licencijas gaminti ir importuoti žaliavas, kuriose yra etilo alkoholio, leidžiama jas realizuoti įmonėms, turinčioms licencijas gaminti alkoholio produktus, ir įmonėms, naudojančioms sidro, vynuogių, vaisių ir uogų vyno žaliavas actui gaminti. Įmonėms, turinčioms licencijas gaminti ir importuoti ingredientus, leidžiama juos (supilstytus į didesnę negu 20 mililitrų vienkartinę tarą) realizuoti tik įmonėms, naudojančioms ingredientus gamybos reikmėms.\n\nAlkoholinių gėrimų pardavėjai turi teisę reikalauti iš asmenų, kurie perka alkoholinius gėrimus, pateikti asmens amžių liudijantį dokumentą. Alkoholinių gėrimų pirkėjai turi teisę pardavimo vietoje gauti išsamią, teisingą, tikslią ir aiškią informaciją apie perkamą prekę.\n\nJuridiniai ir fiziniai asmenys, gaminantys, realizuojantys, laikantys (saugantys) arba gabenantys alkoholinius gėrimus be nustatyto specialaus ženklinimo, blogos kokybės, falsifikuotus, kontrabandinius alkoholio produktus, suklastoję alkoholio produktų įsigijimą ar atitiktį patvirtinančius dokumentus ar nustatytą specialųjį ženklinimą, atsako pagal šį ir kitus įstatymus.“"
    },
    {
      "provision_ref": "art13",
      "section": "13",
      "title": "13 straipsnis. 21 straipsnio 1, 2 ir 5 dalių pakeitimas",
      "content": "1. 21 straipsnio 1 dalies 1 punktą papildyti, 5 ir 6 punktus pripažinti netekusiais galios, buvusius 7, 8 punktus laikyti atitinkamai 5, 6 punktais ir šią dalį išdėstyti taip:\n\n„Lietuvos Respublikoje draudžiama prekiauti alkoholiniais gėrimais:\n\n1) sveikatos priežiūros, ugdymo įstaigose ir jų teritorijose (išskyrus sanatorijose įrengtose viešojo maitinimo įmonėse, kuriose savivaldybės taryba gali leisti prekiauti alkoholiniais gėrimais), prie maldos namų (atstumu, kurį nustato savivaldybės taryba, suderinusi su religinėmis bendruomenėmis);\n\n2) mažmeninės prekybos įmonėse, kuriose vaikams ir paaugliams skirtų prekių dalis sudaro 50 arba daugiau procentų mažmeninės prekių apyvartos;\n\n3) masiniuose renginiuose, parodose ir mugėse (išskyrus alkoholinius gėrimus, kurių tūrinė etilo alkoholio koncentracija neviršija 13 procentų, ir alkoholinius gėrimus, parduodamus parodose ir mugėse, vykstančiose stacionariniuose pastatuose);\n\n4) iš prekybos automatų;\n\n5) asmenims, jaunesniems kaip 18 metų;\n\n6) kitais Lietuvos Respublikos Vyriausybės nustatytais atvejais.“\n\n2. Pakeisti 21 straipsnio 2 dalį ir ją išdėstyti taip:\n\n„Prekiauti alkoholiniais gėrimais leidžiama stacionarinėse specializuotose alkoholinių gėrimų prekybos įmonėse, prekybos įmonių specializuotuose alkoholinių gėrimų prekybos skyriuose ir viešojo maitinimo įmonėse. Be to, leidžiama: prekyba gamyklų supilstytais į tarą natūralios fermentacijos sidru (kurio tūrinė etilo alkoholio koncentracija neviršija 8,5 procento) ir alumi kioskuose, nestacionarinėse degalinėse, paviljonuose ir autoparduotuvėse (kurios aptarnauja kaimo gyventojus savivaldybės tarybos nustatyta tvarka) ir prekybos įmonių nespecializuotuose skyriuose; prekyba alkoholiniais gėrimais stacionarinėse degalinėse ir kaimo gyvenamosiose vietovėse stacionarinių prekybos įmonių nespecializuotuose skyriuose, tarptautinio susisiekimo traukiniuose ir laivuose, kur yra atskirai įrengtos viešojo maitinimo vietos, parodose bei mugėse, vykstančiose stacionariniuose pastatuose; prekyba alkoholiniais gėrimais, kurių tūrinė etilo alkoholio koncentracija neviršija 22 procentų, nestacionariniuose pastatuose įrengtose viešojo maitinimo įmonėse savivaldybės tarybos nustatyto kurortinio, poilsio bei turizmo sezono laikotarpiu; prekyba alkoholiniais gėrimais, kurių tūrinė etilo alkoholio koncentracija neviršija 13 procentų, masiniuose renginiuose, parodose ir mugėse.“\n\n3. 21 straipsnio 5 dalyje vietoj žodžių „Savivaldos vykdomosios institucijos“ įrašyti žodžius „Savivaldybės taryba“ ir šią dalį išdėstyti taip:\n\n„Savivaldybės taryba turi teisę riboti ar uždrausti prekybą alkoholiniais gėrimais valstybinių bei religinių švenčių ir masinių renginių dienomis.“"
    },
    {
      "provision_ref": "art14",
      "section": "14",
      "title": "14 straipsnis. 23 straipsnio pakeitimas",
      "content": "23 straipsnyje vietoj žodžių „savo kadencijos laikotarpiu“ įrašyti žodį „ilgalaikius“ ir šį straipsnį išdėstyti taip:\n\n„23 straipsnis. Alkoholio bendrojo suvartojimo mažinimo planavimas\n\nLietuvos Respublikos Vyriausybė savo veiklos programoje privalo nustatyti ilgalaikius alkoholio bendrojo suvartojimo mažinimo rodiklius.“"
    },
    {
      "provision_ref": "art15",
      "section": "15",
      "title": "15 straipsnis. 25 straipsnio pakeitimas",
      "content": "Pakeisti 25 straipsnį ir jį išdėstyti taip:\n\n„25 straipsnis. Alkoholinių gėrimų vartojimo ribojimas\n\nLietuvos Respublikoje vartoti alkoholinius gėrimus draudžiama:\n\n1) visose ugdymo, sveikatos priežiūros, karinėse ir sukarintos tarnybos, policijos įstaigose ir jų teritorijose (išskyrus sanatorijose įrengtose viešojo maitinimo įmonėse, kuriose savivaldybės taryba gali leisti prekiauti alkoholiniais gėrimais);\n\n2) valstybės valdžios ir valdymo institucijose, išskyrus oficialius priėmimus;\n\n3) visų rūšių viešajame transporte, išskyrus tarptautinio susisiekimo traukinius, laivus, kur yra atskirai įrengtos viešojo maitinimo vietos, taip pat orlaivius, skrendančius už Lietuvos Respublikos ribų.\n\nSavivaldybių tarybos turi teisę nustatyti viešąsias vietas, kuriose draudžiama vartoti alkoholinius gėrimus ar atitinkamų grupių alkoholinius gėrimus.“"
    },
    {
      "provision_ref": "art16",
      "section": "16",
      "title": "16 straipsnis. 27 straipsnio 1 dalies pakeitimas",
      "content": "Pakeisti 27 straipsnio 1 dalį ir ją išdėstyti taip:\n\n„Lietuvos Respublikos Vyriausybė rengia, tvirtina ir įgyvendina valstybės alkoholio kontrolės programą. Valstybės alkoholio kontrolės programa finansuojama iš valstybės biudžeto lėšų, skiriamų Sveikatos apsaugos ministerijai atskiroms programoms finansuoti.“"
    },
    {
      "provision_ref": "art17",
      "section": "17",
      "title": "17 straipsnis. 28 straipsnio 1 dalies 1 punkto pakeitimas",
      "content": "Pakeisti 28 straipsnio 1 dalies 1 punktą ir jį išdėstyti taip:\n\n„1) iš valstybės biudžeto lėšų, skiriamų Sveikatos apsaugos ministerijai atskiroms programoms finansuoti, iš Sveikatos sistemos įstatyme nustatytų savivaldybių sveikatos fondų, iš labdaros ir paramos davėjų;“."
    },
    {
      "provision_ref": "art18",
      "section": "18",
      "title": "18 straipsnis. 30 straipsnio pakeitimas",
      "content": "Pakeisti 30 straipsnį ir jį išdėstyti taip:\n\n„30 straipsnis. Alkoholio reklamos ribojimas\n\nLietuvos Respublikoje draudžiama visų formų alkoholio reklama, kuri:\n\n1) skirta vaikams ir paaugliams iki 18 metų;\n\n2) naudoja asmenis iki 18 metų;\n\n3) naudoja sportininkus, gydytojus, politikus, meno ir mokslo įžymybes ar kitus iškilius visuomenės veikėjus, jų asmenį, vardą, atvaizdą ir pan.;\n\n4) naudoja valstybės institucijų pavadinimą, šių institucijų pastatų atvaizdus ir pan.;\n\n5) sieja alkoholio vartojimą su fizinės būklės pagerėjimu;\n\n6) sieja alkoholio vartojimą su vairavimu;\n\n7) sieja alkoholio vartojimą su psichinės veiklos pagerėjimu, asmeninių problemų sprendimu;\n\n8) sieja alkoholio vartojimą su stimuliuojančiomis, raminančiomis ir kitomis gydomosiomis savybėmis;\n\n9) sieja alkoholio vartojimą su socialine sėkme, padidintu seksualiniu aktyvumu;\n\n10) palankiai vaizduoja nesaikingą alkoholinių gėrimų vartojimą ar neigiamai atsiliepia apie abstinenciją ir saikingumą;\n\n11) pateikia didesnę tūrinę etilo alkoholio koncentraciją kaip alkoholinių gėrimų privalumą;\n\n12) pateikia neteisingą ir klaidinančią informaciją apie alkoholinius gėrimus.\n\nAlkoholio reklama draudžiama:\n\n1) laikraščių ir jų savarankiškų priedų, žurnalų bei knygų pirmuosiuose ir paskutiniuosiuose puslapiuose (viršeliuose);\n\n2) vaikams ir paaugliams skirtuose specializuotuose laikraščiuose, žurnaluose, knygose, televizijos ir radijo programose;\n\n3) Lietuvos Respublikoje įregistruotų radijo ir televizijos stočių, kabelinio radijo ir kabelinės televizijos stočių transliuojamose ir retransliuojamose programose, išskyrus tiesiogiai ir ištisai iš užsienio retransliuojamas laidas, nuo 15 valandos iki 22 valandos 30 minučių, o savaitgaliais ir moksleivių atostogų dienomis – nuo 8 valandos iki 22 valandos 30 minučių (išskyrus alkoholinių gėrimų, kurių tūrinė etilo alkoholio koncentracija neviršija 22 procentų, reklamą);\n\n4) koncertų, cirko, diskotekų ir kitų masinių renginių, teatro spektaklių, kino ir videofilmų demonstravimo vietose;\n\n5) švietimo, mokslo ir ugdymo įstaigose;\n\n6) visose sveikatos priežiūros įstaigose;\n\n7) visuomeninio transporto priemonių viduje ir išorėje;\n\n8) degalinėse ir jų teritorijose;\n\n9) ant paštu siunčiamų atvirlaiškių, vokų ir pašto ženklų.\n\nLoterijose, žaidimuose, konkursuose draudžiama teikti alkoholinius gėrimus kaip prizus asmenims iki 18 metų.\n\nLietuvos Respublikoje draudžiama išorinė alkoholio reklama, išskyrus alaus bei natūralios fermentacijos vyno ir sidro išorinę reklamą.\n\nReklama nelaikoma informacija apie alkoholinius gėrimus prekybos vietose, informaciniuose pranešimuose, kurie skirti tik alkoholio verslo specialistams, taip pat alkoholinius gėrimus gaminančių arba jais prekiaujančių įmonių registruoti pavadinimai (jei alkoholinių gėrimų gamintojo pavadinimas yra sudėtinė šių įmonių registruoto pavadinimo dalis) bei prekių ženklai, kai šie pavadinimai ir prekių ženklai pateikiami iškabose ant šių įmonių buveinės ar padalinio pastato bei įmonių specializuoto transporto.\n\nAlkoholinių gėrimų prekybos vietose Lietuvos Respublikos Vyriausybės ar jos įgaliotos institucijos nustatyta tvarka apie šiuos gaminius gali būti pateikta tik ši informacija:\n\n1) gamintojo, prekybos įmonės pavadinimas ir adresas, prekių ženklas, prekybos rūšis (didmeninė ar mažmeninė);\n\n2) alkoholinių gėrimų pavadinimai ir grupės;\n\n3) žodžiai „prekiaujame“ arba „parduodame“;\n\n4) gėrimo tūrinė etilo alkoholio koncentracija;\n\n5) alkoholinių gėrimų kainos;\n\n6) iš ko gėrimas pagamintas (vaisių, vynuogių, grūdų ir pan.);\n\n7) vartojimo ypatumai;\n\n8) informacija apie alkoholio vartojimo žalą sveikatai.\n\nKaip laikomasi šio straipsnio reikalavimų, kontroliuoja VTAKT (išskyrus pažeidimus visuomenės informavimo priemonėse), savivaldybių institucijos ir VTAKT (išorinės reklamos draudimo pažeidimus) bei Nacionalinė vartotojų teisių apsaugos taryba (pažeidimus visuomenės informavimo priemonėse).“"
    },
    {
      "provision_ref": "art19",
      "section": "19",
      "title": "19 straipsnis. 41 straipsnio pakeitimas",
      "content": "41 straipsnyje vietoj žodžio „Kasmet“ įrašyti žodį „Prireikus“, žodžius „ir miškų“ išbraukti, po žodžio „aktų“ įrašyti žodžius „reglamentuojančių alkoholio produktų gamybą, importą ir prekybą“ ir šį straipsnį išdėstyti taip:\n\n„41 straipsnis. Valstybinės tabako ir alkoholio kontrolės tarnybos veiklos kontrolė\n\nPrireikus Lietuvos Respublikos Vyriausybė iš Valstybės kontrolės, Sveikatos apsaugos ministerijos, Vidaus reikalų ministerijos, Ūkio ministerijos, Žemės ūkio ministerijos atstovų skiria komisiją, kuri tikrina, kaip VTAKT vykdo šio įstatymo ir kitų teisės aktų, reglamentuojančių alkoholio produktų gamybą, importą ir prekybą, reikalavimus, įgyvendina valstybės alkoholio kontrolės politiką.“"
    },
    {
      "provision_ref": "art20",
      "section": "20",
      "title": "20 straipsnis. 44 straipsnio 1, 2, 3, 4, 7, 8 ir 9 dalių pakeitimas",
      "content": "1. 44 straipsnio 1 dalyje po žodžio „Vyriausybės“ įrašyti žodžius „Nacionalinė vartotojų teisių apsaugos taryba“, vietoj žodžio „savivaldybės“ įrašyti žodžius „savivaldybių institucijos“ ir šią dalį išdėstyti taip:\n\n„Valstybinė tabako ir alkoholio kontrolės tarnyba prie Lietuvos Respublikos Vyriausybės, Nacionalinė vartotojų teisių apsaugos taryba, Valstybinė maisto ir veterinarijos tarnyba, Valstybinė mokesčių inspekcija prie Finansų ministerijos, teritorinės valstybinės mokesčių inspekcijos, savivaldybių institucijos ir policija pagal savo kompetenciją turi teisę skirti įmonėms, įstaigoms, organizacijoms baudas už šio įstatymo pažeidimus.“\n\n2. 44 straipsnio 2 dalyje išbraukti žodžius „ar pažeidusios prekybos alkoholiniais gėrimais tvarką“, vietoj skaičiaus ir žodžių „5 procentų jų metinės bendrosios apyvartos dydžio“ įrašyti žodžius „aštuoniasdešimties tūkstančių litų“, dalį papildyti antruoju sakiniu ir ją išdėstyti taip:\n\n„Įmonės, pagaminusios ir realizuojančios alkoholio produktus, neatitinkančius kokybės ar higienos normų reikalavimų, gaminančios, importuojančios, laikančios (saugančios), gabenančios alkoholio produktus ar jais prekiaujančios ir neturinčios šiai veiklai atitinkamos licencijos, taip pat nesilaikančios šio įstatymo 20 straipsnio pirmosios dalies 1–14 punktuose, antrojoje, trečiojoje, ketvirtojoje, penktojoje ir šeštojoje dalyse numatytų alkoholio produktų realizavimo, laikymo (saugojimo), gabenimo reikalavimų, privalo sumokėti iki aštuoniasdešimties tūkstančių litų baudą. Konkretus skiriamos baudos dydis priklauso nuo padaryto pažeidimo pobūdžio ir kitų aplinkybių, kurias pripažįsta svarbiomis ir tai nurodo nutarime dėl baudos skyrimo šio straipsnio pirmojoje dalyje nurodytos institucijos.“\n\n3. 44 straipsnio 3 dalyje vietoj skaičių ir žodžio „15–1 punktuose“ įrašyti skaičius ir žodžius „15–22 punktuose, 21 straipsnio pirmosios dalies 1, 2, 4, 5 punktuose ir antrojoje dalyje“, vietoj skaičiaus ir žodžių „1 procento jų metinės bendrosios apyvartos dydžio“ įrašyti žodžius „per penkerius metus nuo baudos paskyrimo, – penkių tūkstančių litų“ ir šią dalį išdėstyti taip:\n\n„Už šio įstatymo 20 straipsnio pirmosios dalies 15–22 punktuose, 21 straipsnio pirmosios dalies 1, 2, 4, 5 punktuose ir antrojoje dalyje numatytų reikalavimų nesilaikymą įmonės moka dviejų tūkstančių litų baudą, o jei šiuos reikalavimus pažeidžia pakartotinai per penkerius metus nuo baudos paskyrimo, – penkių tūkstančių litų baudą.“\n\n4. 44 straipsnio 4 dalyje vietoj žodžių „vieno šimto“ įrašyti žodžius „padarytą per penkerius metus nuo baudos paskyrimo, – dvidešimties“ ir šią dalį išdėstyti taip:\n\n„Įmonės, įstaigos ir organizacijos, pažeidžiančios šio įstatymo 29 ir 30 straipsnių reikalavimus pirmą kartą, privalo sumokėti dešimties tūkstančių litų baudą, už kiekvieną tokį pat pakartotinį pažeidimą, padarytą per penkerius metus nuo baudos paskyrimo, – dvidešimties tūkstančių litų baudą.“\n\n5. Pakeisti 44 straipsnio 7 dalį ir ją išdėstyti taip:\n\n„Baudas už šio įstatymo 20 straipsnio pirmosios dalies 2, 3, 6–22 punktuose, šio straipsnio antrojoje, trečiojoje, ketvirtojoje, penktojoje ir šeštojoje dalyse, 21 straipsnio pirmosios dalies 1, 2, 4, 5 punktuose ir antrojoje dalyje numatytų reikalavimų nesilaikymą skiria VTAKT pareigūnai ir policija. Policijos vardu skirti baudas turi teisę policijos komisariatų vadovai. Baudas už šio įstatymo 20 straipsnio pirmosios dalies 2, 3, 7, 12–18 punktuose, šio straipsnio antrojoje, trečiojoje, ketvirtojoje, penktojoje ir šeštojoje dalyse numatytų reikalavimų nesilaikymą skiria Valstybinė mokesčių inspekcija prie Finansų ministerijos bei teritorinės valstybinės mokesčių inspekcijos.“\n\n6. Pakeisti 44 straipsnio 8 dalį ir ją išdėstyti taip:\n\n„Baudas už kitus šio įstatymo pažeidimus, taip pat baudas už alkoholio produktų gamybą, importą, eksportą be šiai veiklai reikalingos licencijos ir baudas už šio įstatymo 29 straipsnyje numatytų reikalavimų nesilaikymą skiria VTAKT pareigūnai. Baudas už šio įstatymo 30 straipsnyje numatytų reikalavimų pažeidimus skiria VTAKT pareigūnai (išskyrus už pažeidimus visuomenės informavimo priemonėse), savivaldybių institucijos ir VTAKT pareigūnai (už išorinės reklamos draudimo pažeidimus) bei Nacionalinė vartotojų teisių apsaugos taryba (už pažeidimus visuomenės informavimo priemonėse).“\n\n7. 44 straipsnio 9 dalyje vietoj žodžių „išieškomos įstatymų nustatyta tvarka“ įrašyti žodį „skiriamos“, vietoj žodžio „padarymo“ įrašyti žodį „nustatymo“ ir šią dalį išdėstyti taip:\n\n„Šiame straipsnyje numatytos baudos skiriamos ne vėliau kaip per mėnesį nuo pažeidimo nustatymo dienos.“"
    },
    {
      "provision_ref": "art21",
      "section": "21",
      "title": "21 straipsnis. 45 straipsnio 1 dalies papildymas",
      "content": "45 straipsnio 1 dalyje po žodžio „(suma)“ įrašyti žodžius ir skaičių „per 2 darbo dienas nuo nutarimo priėmimo“ ir šią dalį išdėstyti taip:\n\n„Šio įstatymo 44 straipsnio pirmojoje dalyje nurodytų institucijų nutarimas dėl piniginės baudos skyrimo už šio įstatymo pažeidimus, kuriame nurodomas baudos dydis (suma), per 2 darbo dienas nuo nutarimo priėmimo siunčiamas teisės aktų pažeidėjui.“"
    },
    {
      "provision_ref": "art22",
      "section": "22",
      "title": "22 straipsnis. 48 straipsnio 1 dalies pakeitimas ir 3 dalies pripažinimas netekusia galios",
      "content": "1. 48 straipsnio 1 dalyje vietoj žodžio „paskelbimo“ įrašyti žodžius „jiems įteikimo“, vietoj žodžio „atšaukimo“ įrašyti žodį „panaikinimo“ ir šią dalį išdėstyti taip:\n\n„Ūkio subjektai, nesutinkantys su šio įstatymo 44 straipsnio pirmojoje dalyje nurodytų institucijų nutarimu dėl ekonominių sankcijų taikymo, gali per vieną mėnesį nuo nutarimo jiems įteikimo dienos kreiptis į teismą dėl šio nutarimo panaikinimo arba jo pakeitimo ir nuostolių atlyginimo.“\n\n2. 48 straipsnio 3 dalį pripažinti netekusia galios."
    },
    {
      "provision_ref": "art23",
      "section": "23",
      "title": "23 straipsnis. 52 straipsnio pakeitimas",
      "content": "Pakeisti 52 straipsnį ir jį išdėstyti taip:\n\n„52 straipsnis. Alkoholio kontrolės įstatymo įsigaliojimas\n\nAlkoholio kontrolės įstatymo 4 straipsnio antroji dalis, 5 straipsnio antroji dalis, 6 straipsnio antroji, trečioji ir ketvirtoji dalys, 7 straipsnis, 8 straipsnis, 9 straipsnio pirmoji dalis, 10 straipsnis, 11 straipsnio pirmoji dalis, 12 straipsnis, 14 straipsnis, 16 straipsnio antroji, trečioji, ketvirtoji ir penktoji dalys, 17 straipsnio antroji, trečioji ir septintoji dalys, 18 straipsnis, 19 straipsnio aštuntoji dalis, 20 straipsnio antroji dalis, 21 straipsnio ketvirtoji dalis, 24 straipsnis, 30 straipsnio trečioji dalis, 32 straipsnio antroji dalis, 35 straipsnio trečioji dalis, 36 straipsnio antroji ir ketvirtoji dalys, 43 straipsnio ketvirtoji dalis, 47 straipsnio antroji dalis įsigalioja Lietuvos Respublikos Seimo nutarimo „Dėl Lietuvos Respublikos alkoholio kontrolės įstatymo 52 straipsnyje nurodytų straipsnių įgyvendinimo“ nustatyta tvarka.“"
    },
    {
      "provision_ref": "art24",
      "section": "24",
      "title": "24 straipsnis. Įstatymo papildymas 53 straipsniu",
      "content": "Papildyti Įstatymą 53 straipsniu:\n\n„53 straipsnis. Įstatymo 13 straipsnio galiojimas\n\nŠio įstatymo 13 straipsnis galioja iki 2003 m. liepos 1 d.“\n\nSkelbiu šį Lietuvos Respublikos Seimo priimtą įstatymą.\n\nRESPUBLIKOS PREZIDENTAS                                                                  VALDAS ADAMKUS\n______________"
    }
  ],
  "definitions": []
}

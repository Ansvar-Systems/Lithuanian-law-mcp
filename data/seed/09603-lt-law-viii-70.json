{
  "id": "lt-law-viii-70",
  "type": "statute",
  "title": "Dėl 1977 m. Europos konvencijos dėl kovos su terorizmu ratifikavimo",
  "short_name": "VIII-70",
  "status": "in_force",
  "issued_date": "1997-01-14",
  "in_force_date": "1997-01-24",
  "url": "https://e-tar.lt/portal/lt/legalAct/TAR.8F55F746B114",
  "provisions": [
    {
      "provision_ref": "art1",
      "section": "1",
      "title": "1 straipsnis. Konvencijos ratifikavimas",
      "content": "Lietuvos Respublikos Seimas, vadovaudamasis Lietuvos Respublikos Konstitucijos 67 straipsnio 16 punktu ir atsižvelgdamas į Respublikos Prezidento 1996 m. lapkričio 27 d. dekretą „Dėl teikimo Lietuvos Respublikos Seimui ratifikuoti 1977 m. sausio 27 d. Europos konvenciją dėl kovos su terorizmu“, ratifikuoja 1977 m. sausio 27 d. Europos konvenciją dėl kovos su terorizmu, pasirašytą 1996 m. birželio 7 d. (pridedama).\n\nSkelbiu šį Lietuvos Respublikos Seimo priimtą įstatymą.\n\nRESPUBLIKOS PREZIDENTAS                                                       ALGIRDAS BRAZAUSKAS\n______________\n\nLietuvos Respublikos\n1997 m. sausio 14 d.\nįstatymo Nr.VIII-70\npriedėlis\n\nEUROPOS KONVENCIJA DĖL KOVOS SU TERORIZMU\n\nStrasbūras, 1977 metų sausio 27 diena\n\nValstybės, šios Konvencijos signatarės, Europos Tarybos narės,\natsižvelgdamos į Europos Tarybos tikslą siekti didesnės savo narių vienybės;\nišreikšdamos susirūpinimą dėl padažnėjusių teroristinių aktų;\nnorėdamos imtis veiksmingų priemonių, kad nusikaltėliai neišvengtų baudžiamojo persekiojimo ir bausmės už teroristinius aktus;\nbūdamos įsitikinusios, kad ekstradicija yra ypač veiksminga priemonė šiam rezultatui pasiekti,\nsusitarė, kad:\n\n1 straipsnis\n\nEkstradicijos tarp Susitariančiųjų šalių tikslais nė vienas iš paminėtų nusikaltimų nebus laikomas politiniu nusikaltimu arba su politiniu nusikaltimu susijusiu nusikaltimu, arba nusikaltimu, padarytu politiniais motyvais:\n\na) nusikaltimai, kuriuos numato Konvencija dėl kovos su oro piratavimu, pasirašyta 1970 m. gruodžio 16 d. Hagoje;\n\nb) nusikaltimai, kuriuos numato Konvencija dėl kovos su neteisėta veika prieš civilinės aviacijos saugumą, pasirašyta 1971 m. rugsėjo 23 d. Monrealyje;\n\nc) sunkūs nusikaltimai, padaryti kėsinantis į tarptautiniu mastu ginamų asmenų, tarp jų diplomatų, gyvybę, fizinę neliečiamybę ar laisvę;\n\nd) nusikaltimai, apimantys vaikų grobimą, įkaitų paėmimą ar neteisėtą laisvės apribojimą;\n\ne) nusikaltimai, kurių metu panaudojamos minos, granatos, raketos, automatiniai šaunamieji ginklai ar sprogstamieji paketai, jei jų panaudojimas kelia žmonėms pavojų;\n\nf) pasikėsinimas padaryti kurį nors iš aukščiau minėtų nusikaltimų arba bendrininkavimas padarant arba bandant padaryti tokį nusikaltimą.\n\n2 straipsnis\n\n1. Ekstradicijos tarp Susitariančiųjų šalių tikslais Susitariančioji šalis gali nuspręsti smurtinio nusikaltimo nepripažinti politiniu nusikaltimu, su politiniu nusikaltimu susijusiu nusikaltimu arba politiniais motyvais padarytu nusikaltimu, išskyrus 1 straipsnyje numatytus nusikaltimus asmens gyvybei, fizinei neliečiamybei ar laisvei.\n\n2. Tai taikoma ir sunkiems nusikaltimams nuosavybei, išskyrus 1 straipsnyje numatytus nusikaltimus, jei ta veika sukėlė kolektyvinį pavojų asmenims.\n\n3. Tai taikoma pasikėsinimo padaryti bet kurį aukščiau minėtą nusikaltimą arba bendrininkavimo darant arba bandant padaryti tokį nusikaltimą atžvilgiu.\n\n3 straipsnis\n\nSusitariančiųjų šalių galiojančios ekstradicijos sutartys ir susitarimai, tarp jų Europos konvencija dėl ekstradicijos, taikomos tiek, kiek jos neprieštarauja šiai Konvencijai.\n\n4 straipsnis\n\nJei 1 ar 2 straipsniuose išvardyti nusikaltimai nėra išvardyti kaip nusikaltimai, už kuriuos pagal Susitariančiųjų šalių sudarytas ekstradicijos konvencijas ar sutartis yra taikoma ekstradicija, šios Konvencijos tikslais jie yra laikomi nusikaltimais, kuriuos apima aukščiau minėti susitarimai.\n\n5 straipsnis\n\nJokia šios Konvencijos nuostata neįpareigoja taikyti ekstradicijos, jei Prašomoji valstybė turi svarų pagrindą manyti, kad  išduoti asmenį už 1 arba 2 straipsniuose minėtus nusikaltimus prašoma jo baudžiamojo persekiojimo ar nubaudimo dėl jo rasės, religijos, pilietybės ar politinės nuomonės tikslais arba jei šiuo pagrindu gali būti neigiamai įtakojama to asmens padėtis.\n\n6 straipsnis\n\n1.  Kiekviena Susitariančioji šalis imasi visų priemonių, būtinų, kad už 1 straipsnyje paminėtą nusikaltimą būtų galima taikyti jos jurisdikcijoje galiojančius baudžiamuosius įstatymus, jei įtariamas nusikaltėlis yra jos teritorijoje ir jei, gavusi Susitariančiosios valstybės, kurios jurisdikcija yra pagrįsta tokiomis pačiomis kaip ir Prašomosios valstybės įstatymuose esančiomis teisingumo vykdymo normomis, prašymą išduoti, jo neišduoda.\n\n2. Ši Konvencija neapriboja baudžiamosios jurisdikcijos, vykdomos pagal nacionalinius įstatymus.\n\n7 straipsnis\n\nJei Susitariančioji valstybė, kurios teritorijoje aptinkamas asmuo, įtariamas padaręs 1 straipsnyje paminėtą nusikaltimą, gavusi prašymą išduoti pagal 6 straipsnio 1 punkte minėtas sąlygas, šio asmens neišduoda, ji be jokių išimčių ir nedelsdama perduoda bylą savo kompetentingoms įstaigoms. Šios įstaigos kvalifikuoja veiką sunkiu nusikaltimu, kaip tai numato tos valstybės įstatymai.\n\n8 straipsnis\n\n1. Susitariančiosios valstybės teikia viena kitai įvairiapusę pagalbą baudžiamosiose bylose, susijusiose su baudžiamuoju persekiojimu, pradėtu dėl 1 arba 2 straipsniuose minėtų  nusikaltimų. Visais atvejais taikomi Prašomosios valstybės įstatymai dėl savitarpio pagalbos baudžiamosiose bylose. Tačiau suteikti šią pagalbą negali būti atsisakoma vien tuo pagrindu, kad ji susijusi su politiniu nusikaltimu arba su politiniu nusikaltimu susijusiu nusikaltimu, arba su politiniais motyvais padarytu nusikaltimu.\n\n2. Jokia šios Konvencijos nuostata neįpareigoja teikti pagalbą, jei Prašomoji valstybė turi svarų pagrindą manyti, kad prašymas suteikti teisinę pagalbą dėl 1 ar 2 straipsnyje paminėtų nusikaltimų pateiktas siekiant persekioti ar nubausti asmenį dėl jo rasės, religijos, tautybės ar politinės nuomonės arba jei šiais pagrindais gali būti padaryta neigiama įtaka dėl to asmens padėties.\n\n3. Susitariančiųjų valstybių visų taikomų sutarčių ar susitarimų dėl savitarpio pagalbos baudžiamosiose bylose, tarp jų Europos konvencijos dėl savitarpio pagalbos baudžiamosiose bylose, nuostatos galioja Susitariančiosiose valstybėse tiek, kiek jos neprieštarauja šiai Konvencijai.\n\n9 straipsnis\n\n1. Europos nusikalstamumo problemų komitetas informuojamas apie šios Konvencijos taikymą.\n\n2. Jis atlieka visa, kas reikalinga visiems dėl šios Konvencijos vykdymo iškylantiems sunkumams taikiai išspręsti.\n\n10 straipsnis\n\n1. Visi Susitariančiųjų valstybių ginčai dėl šios Konvencijos aiškinimo ar taikymo, kurie nebuvo išspręsti vadovaujantis 9 straipsnio 2 punktu, bet kurios ginčo Šalies prašymu perduodami arbitražui. Kiekviena Šalis skiria arbitrą, o du arbitrai skiria referentą. Jei per trijų mėnesių laikotarpį nuo prašymo pradėti arbitražą pateikimo kuri nors Šalis nėra paskyrusi savo arbitro, jį kitos Šalies prašymu skiria Europos žmogaus teisių teismo prezidentas. Jei jis yra vienos iš ginčo Šalių gyventojas, šią pareigą vykdo Teismo viceprezidentas arba, jei viceprezidentas yra vienos iš ginčo Šalių gyventojas, vyriausiasis Teismo teisėjas, nesantis nė vienos iš ginčo Šalių gyventoju. Tos pačios procedūros laikomasi, jei arbitrai negali susitarti dėl referento kandidatūros.\n\n2. Arbitražas nustato savo veiklos procedūrines taisykles. Jo sprendimai priimami balsų dauguma. Arbitražo sprendimas yra galutinis.\n\n11 straipsnis\n\n1. Šią Konvenciją pasirašo Valstybės, Europos Tarybos narės. Ji ratifikuojama, prie jos prisijungiama arba ji patvirtinama. Ratifikavimo raštai, prisijungimo arba patvirtinimo dokumentai deponuojami Europos Tarybos Generaliniam Sekretoriui.\n\n2. Konvencija įsigalioja praėjus trims mėnesiams nuo ratifikavimo, prisijungimo ar patvirtinimo trečiojo dokumento deponavimo dienos.\n\n3. Vėliau ratifikuojančios, prisijungiančios ar patvirtinančios Valstybės, šios Konvencijos signatarės, atžvilgiu Konvencija įsigalioja praėjus trims mėnesiams nuo ratifikavimo raštų, prisijungimo ar patvirtinimo dokumentų deponavimo dienos.\n\n12 straipsnis\n\n1. Kiekviena valstybė Konvencijos ratifikavimo metu arba deponuodama ratifikavimo raštus, prisijungimo arba patvirtinimo dokumentus gali apibrėžti teritoriją ar teritorijas, kuriose taikoma ši Konvencija.\n\n2. Kiekviena valstybė, deponuodama ratifikavimo raštus, prisijungimo ar patvirtinimo dokumentus ar vėliau, Europos Tarybos Generaliniam Sekretoriui adresuotu pareiškimu, gali išplėsti šios Konvencijos galiojimą bet kurioje kitoje pareiškime nurodytoje teritorijoje ar teritorijose, už kurių tarptautinius ryšius ji atsako ir už kurias ji prisiima įsipareigojimus.\n\n3. Kiekvienas pagal aukščiau esantį punktą pateiktas pareiškimas bet kurios jame minimos teritorijos atžvilgiu  Europos Tarybos Generaliniam Sekretoriui adresuotu pareiškimu gali būti atšauktas. Toks atšaukimas įsigalioja iš karto arba pareiškime nurodytą dieną.\n\n13 straipsnis\n\n1. Kiekviena valstybė šios Konvencijos pasirašymo metu arba ratifikavimo raštų, prisijungimo ar patvirtinimo dokumentų deponavimo metu gali pareikšti, kad ji pasilieka teisę atsisakyti taikyti ekstradiciją dėl 1 straipsnyje minėto nusikaltimo, kurį ji laiko politiniu nusikaltimu, su politiniu nusikaltimu susijusiu nusikaltimu ar politiniais motyvais padarytu nusikaltimu, su sąlyga, kad ji įsipareigoja kvalifikuodama nusikalstamą veiką tinkamai atsižvelgti į ypač rimtus nusikaltimo aspektus, tarp jų:\n\na) jis sukėlė kolektyvinį pavojų asmenų gyvybei, fizinei neliečiamybei ar laisvei; arba\n\nb) jis palietė su nusikaltimo motyvais nesusijusius asmenis; arba\n\nc) nusikaltimas padarytas žiauriu būdu arba žiauriomis priemonėmis.\n\n2. Pranešdama Europos Tarybos Generaliniam Sekretoriui, kiekviena valstybė gali visiškai arba iš dalies atšaukti pagal aukščiau esantį punktą padarytą išlygą; atšaukimas įsigalioja pareiškimo gavimo dieną.\n\n3. Pagal šio straipsnio 1 punktą padariusi išlygą valstybė negali reikalauti, kad 1 straipsnį taikytų kita valstybė; tačiau jei jos išlyga yra dalinė arba sąlyginė, ji gali reikalauti, kad šis straipsnis būtų taikomas tiek, kiek ji pati taiko.\n\n14 straipsnis\n\nPateikusi Europos Tarybos Generaliniam Sekretoriui rašytinį pranešimą, kiekviena Susitariančioji valstybė gali denonsuoti šią Konvenciją. Toks denonsavimas įsigalioja iš karto arba pranešime nurodytą dieną.\n\n15 straipsnis\n\nŠios Konvencijos galiojimas baigiasi kiekvienos Susitariančiosios valstybės, kuri  išstoja iš Europos Tarybos arba nutraukia narystę joje, atžvilgiu.\n\n16 straipsnis\n\nEuropos Tarybos Generalinis Sekretorius praneša valstybėms, Europos Tarybos narėms, apie:\n\na) Konvencijos pasirašymą;\n\nb) ratifikavimo raštų, prisijungimo ar patvirtinimo dokumentų deponavimą;\n\nc) šios Konvencijos įsigaliojimo datą pagal Konvencijos 11 straipsnį;\n\nd) pagal 12 straipsnio nuostatas gautus pareiškimus ir pranešimus;\n\ne) pagal 13 straipsnio 1 dalies nuostatas padarytas išlygas;\n\nf) pagal 13 straipsnio 2 dalį padarytus išlygų atšaukimus;\n\ng) pagal 14 straipsnį gautus pranešimus ir denonsavimo įsigaliojimo datas;\n\nh) Konvencijos galiojimo nutraukimus pagal 15 straipsnį.\n\nTai patvirtindami, žemiau pasirašiusieji, atitinkamai įgalioti, pasirašė šią Konvenciją.\n\nSudaryta 1977 metų sausio 27 dieną Strasbūre anglų ir prancūzų kalbomis. Abu tekstai autentiški ir sudaro vieną egzempliorių, kuris saugomas Europos Tarybos archyvuose. Europos Tarybos Generalinis Sekretorius pasiunčia kiekvienai valstybei signatarei patvirtintus nuorašus.\n______________"
    }
  ],
  "definitions": []
}

{
  "id": "lt-law-xiii-1728",
  "type": "statute",
  "title": "Lietuvos Respublikos socialinio draudimo pensijų įstatymo Nr. I-549 6, 8, 19, 33, 59 ir 60 straipsnių pakeitimo įstatymas",
  "short_name": "XIII-1728",
  "status": "in_force",
  "issued_date": "2018-12-11",
  "in_force_date": "2019-01-01",
  "url": "https://e-tar.lt/portal/lt/legalAct/b01b7ac0044b11e9a5eaf2cd290f1944/xfbchbCWnM",
  "provisions": [
    {
      "provision_ref": "art1",
      "section": "1",
      "title": "1 straipsnis. 6 straipsnio pakeitimas",
      "content": "Pakeisti 6 straipsnio 1 dalį ir ją išdėstyti taip:\n\n„1. Asmenims, kuriems mokamos netekto darbingumo (invalidumo) pensijos ir kurie gaudami šią pensiją nuo 2018 m. sausio 1 d. sukanka senatvės pensijos amžių ir įgyja teisę gauti senatvės pensiją, mokama didesnioji iš šių pensijų: arba senatvės pensija, apskaičiuota šio įstatymo 17 ir 18 straipsniuose nustatyta tvarka, arba senatvės pensija neįgaliajam, apskaičiuota šio įstatymo 34 straipsnyje nustatyta tvarka. Kartu su senatvės pensija, skiriama ir mokama pagal šio įstatymo 14 arba 20 straipsnį, ar senatvės pensija neįgaliajam, apskaičiuota pagal šio įstatymo 34 straipsnį, pensijų kaupime dalyvavusiems asmenims mokama kaupiamoji pensijų išmoka pagal Pensijų kaupimo įstatymo nuostatas. Kartu su senatvės pensija, senatvės pensija neįgaliajam ar netekto darbingumo pensija gali būti mokamos našlių ir (ar) našlaičių pensijos, jeigu įstatymuose nenustatyta kitaip. Asmenims, tuo pačiu metu turintiems teisę gauti ir netekto darbingumo (invalidumo) pensiją, ir senatvės pensiją, mokama didesnioji iš šių pensijų arba asmens prašymu – viena iš šių pensijų.“"
    },
    {
      "provision_ref": "art2",
      "section": "2",
      "title": "2 straipsnis. 8 straipsnio pakeitimas",
      "content": "Pakeisti 8 straipsnio 5 dalį ir ją išdėstyti taip:\n\n„5. Pensijos, nurodytos šio įstatymo 49 straipsnio 7 dalyje, 53 straipsnio 5 dalyje, 58 straipsnio 1 dalyje ir 60 straipsnyje (išskyrus priedą už stažo metus), taip pat pensijos dalys, nurodytos šio įstatymo 45 straipsnio 5 dalyje ir 48 straipsnio 3 dalyje, indeksuojamos dauginant mokamos pensijos dydį (pensijos dalį) iš IK.“"
    },
    {
      "provision_ref": "art3",
      "section": "3",
      "title": "3 straipsnis. 19 straipsnio pakeitimas",
      "content": "Pakeisti 19 straipsnį ir jį išdėstyti taip:\n\n„19 straipsnis. Senatvės pensijos dydžio naujinimas\n\n1. Nuo kiekvienų kalendorinių metų sausio 1 dienos, pradedant 2019 metais, senatvės pensijos dydis kasmet naujinamas, įvertinant asmens įgytą stažą ir apskaitos vienetų skaičių:\n\n1) bendroji dalis apskaičiuojama pagal šio įstatymo 17 straipsnį, pagal tų metų sausio 1 dieną asmens įgyto stažo duomenis naujai įvertinant dydį β kaip asmens įgyto ir būtinojo stažo, galiojusio teisės gauti senatvės pensiją atsiradimo metais (tuo atveju, kai teisė gauti senatvės pensiją atsirado iki 2017 m. gruodžio 31 d., – 30 metų), santykį (šio įstatymo 57 straipsnis); jeigu naujai apskaičiuotas dydis β mažesnis už taikytą iki šiol, taikomas buvęs dydis;\n\n2) individualioji dalis apskaičiuojama šio įstatymo 18 straipsnyje nustatyta tvarka, taikant asmens įgytų apskaitos vienetų skaičių tų metų sausio 1 dieną.\n\n2. Naujas senatvės pensijos dydis, atnaujintas atsižvelgiant į praėjusiais kalendoriniais metais asmens įgytą stažą ir apskaitos vienetų skaičių, apskaičiuojamas ir naujo dydžio senatvės pensija pradedama mokėti ne vėliau kaip atitinkamų kalendorinių metų liepos mėnesį. Kartu su naujo dydžio senatvės pensija gavėjui išmokamas nuo kalendorinių metų sausio 1 dienos susidaręs senatvės pensijų dydžių skirtumas.“"
    },
    {
      "provision_ref": "art4",
      "section": "4",
      "title": "4 straipsnis. 33 straipsnio pakeitimas",
      "content": "Pakeisti 33 straipsnį ir jį išdėstyti taip:\n\n„33 straipsnis. Netekto darbingumo pensijos dydžio naujinimas\n\n1. Nuo kiekvienų kalendorinių metų sausio 1 dienos, pradedant 2019 metais, netekto darbingumo pensijos dydis kasmet naujinamas, įvertinant asmens įgytą stažą ir apskaitos vienetų skaičių:\n\n1) jeigu asmeniui naudinga, netekto darbingumo pensijos bendroji dalis apskaičiuojama šio įstatymo 29 straipsnyje nustatyta tvarka, įskaitant papildomai įgytą stažą ir taikant tam asmeniui būtinojo stažo netekto darbingumo pensijai reikalavimus pagal jo amžių einamųjų metų sausio 1 dieną;\n\n2) netekto darbingumo pensijos individualioji dalis apskaičiuojama šio įstatymo 30 straipsnyje nustatyta tvarka, didinant įgytų iki tų metų sausio 1 dienos apskaitos vienetų skaičių šio įstatymo 13 straipsnyje nustatyta tvarka, o netekto darbingumo pensijos apskaitos vienetų skaičių mažinant pakaitinių pensijos apskaitos vienetų vidurkio dydžiu.\n\n2. Naujas netekto darbingumo pensijos dydis, atnaujintas atsižvelgiant į praėjusiais kalendoriniais metais asmens įgytą stažą ir apskaitos vienetų skaičių, apskaičiuojamas ir naujo dydžio netekto darbingumo pensija pradedama mokėti ne vėliau kaip atitinkamų kalendorinių metų liepos mėnesį. Kartu su naujo dydžio netekto darbingumo pensija gavėjui išmokamas nuo kalendorinių metų sausio 1 dienos susidaręs netekto darbingumo pensijų dydžių skirtumas.“"
    },
    {
      "provision_ref": "art5",
      "section": "5",
      "title": "5 straipsnis. 59 straipsnio pakeitimas",
      "content": "Pakeisti 59 straipsnį ir jį išdėstyti taip:\n\n„59 straipsnis. Senatvės, netekto darbingumo ir invalidumo pensijų, paskirtų iki šio įstatymo įsigaliojimo, dydžių naujinimas\n\n1. Nesukakusių senatvės pensijos amžiaus asmenų, kurie gauna netekto darbingumo ar invalidumo pensijas, paskirtas iki šio įstatymo įsigaliojimo, ir kuriems pensija nebuvo paskirta pagal šio įstatymo 49 straipsnį, pensijų dydžiai gali būti naujinami, per metus įskaitant tiek apskaitos vienetų, kiek pagal šio įstatymo 13 straipsnį apskaičiuotas dydis viršija dydį 0,78 × K, kur K – asmens draudžiamųjų pajamų koeficientas už laikotarpį po 1994 metų, pagal kurį mokama netekto darbingumo ar invalidumo pensija.\n\n2. Asmenims, nurodytiems šio straipsnio 1 dalyje, po šio įstatymo įsigaliojimo įgijusiems apskaitos vienetų, nuo kiekvienų kalendorinių metų sausio 1 dienos, pradedant 2019 metais, pensijų dydžiai naujinami, pridedant asmens įgytų apskaitos vienetų skaičiaus (šio straipsnio 1 dalis) ir galiojančios apskaitos vieneto vertės sandaugos dydį. Naujas netekto darbingumo ar invalidumo pensijos dydis, atnaujintas atsižvelgiant į praėjusiais kalendoriniais metais asmens įgytų apskaitos vienetų skaičių, apskaičiuojamas ir naujo dydžio netekto darbingumo ar invalidumo pensija pradedama mokėti ne vėliau kaip atitinkamų kalendorinių metų liepos mėnesį. Kartu su naujo dydžio netekto darbingumo ar invalidumo pensija gavėjui išmokamas nuo kalendorinių metų sausio 1 dienos susidaręs netekto darbingumo ar invalidumo pensijų dydžių skirtumas.\n\n3. Senatvės pensijų, paskirtų iki šio įstatymo įsigaliojimo, dydžiai, apskaičiuoti šio įstatymo 45 straipsnio 1–4 dalyse, 46 straipsnio 1–5 dalyse bei 48 straipsnio 1 ir 2 dalyse nustatyta tvarka, naujinami šio įstatymo 19 straipsnyje nustatyta tvarka.“"
    },
    {
      "provision_ref": "art6",
      "section": "6",
      "title": "6 straipsnis. 60 straipsnio pakeitimas",
      "content": "Pakeisti 60 straipsnį ir jį išdėstyti taip:\n\n„60 straipsnis. Pensijos mokėjimas asmeniui, kuriam mokama neperskaičiuota pensija\n\n1. Asmeniui mokama pensija, paskirta iki 1994 m. gruodžio 31 d. ir neperskaičiuota pagal nuo 1995 m. sausio 1 d. galiojusį Pensijų įstatymą (toliau – neperskaičiuota pensija), kiekvienais metais nuo sausio 1 dienos indeksuojama šio įstatymo 8 straipsnyje nustatyta tvarka.\n\n2. Neperskaičiuotos invalidumo pensijos mokamos tol, kol pagal nuo 1995 m. sausio 1 d. galiojusį Pensijų įstatymą perskaičiuota pensija pradeda viršyti neperskaičiuotos pensijos dydį, o neperskaičiuotos senatvės pensijos – tol, kol šio įstatymo 45, 46 ir 48 straipsniuose nustatyta tvarka apskaičiuota senatvės pensija pradeda viršyti mokamos neperskaičiuotos pensijos dydį. Tokiu atveju asmeniui pradedama mokėti perskaičiuota pensija.\n\n3. Neperskaičiuotų senatvės pensijų gavėjams, kurie yra įgiję didesnį kaip 30 metų stažą, priedas už stažo metus nuo 2018 m. sausio 1 d. apskaičiuojamas pagal formulę B · (S – 30) / 30, kurioje:\n\n1) B – tą mėnesį, už kurį mokama pensija, galiojantis bazinės pensijos dydis;\n\n2) S – asmens įgytas stažas.\n\n4. Jeigu nuo paskutinio pensijos skyrimo iki 2017 m. gruodžio 31 d. asmuo buvo draustas pensijų socialiniu draudimu, priedui už stažo metus apskaičiuoti turimo stažo duomenys atnaujinami 2017 m. gruodžio 31 d.“"
    },
    {
      "provision_ref": "art7",
      "section": "7",
      "title": "7 straipsnis. Įstatymo įsigaliojimas ir įgyvendinimas",
      "content": "1. Šis įstatymas, išskyrus šio straipsnio 2, 3 ir 4 dalis, įsigalioja 2019 m. sausio 1 d.\n\n2. Valstybinio socialinio draudimo fondo valdybos administravimo įstaigos (toliau – administravimo įstaigos) socialinio draudimo netekto darbingumo (invalidumo) pensijų gavėjams, kurie senatvės pensijos amžių sukako iki 2017 m. gruodžio 31 d., iki šios datos paskirtų socialinio draudimo senatvės pensijų, apskaičiuotų pagal Lietuvos Respublikos socialinio draudimo pensijų įstatymo VI skyriaus nuostatas, mokėjimą atnaujina be asmenų prašymo nuo 2018 m. sausio 1 d., jeigu ši pensija yra didesnė už mokamą socialinio draudimo netekto darbingumo (invalidumo) pensiją. Nuo 2018 m. sausio 1 d. susidariusį pensijų dydžių skirtumą administravimo įstaigos apskaičiuoja ir šiems asmenims išmoka ne vėliau kaip iki 2019 m. kovo 31 d. Nuo 2018 m. sausio 1 d. iki socialinio draudimo senatvės pensijų, apskaičiuotų pagal Socialinio draudimo pensijų įstatymo VI skyriaus nuostatas, atnaujinimo mėnesio susidaręs pensijų dydžių skirtumas išmokamas ir tiems socialinio draudimo netekto darbingumo (invalidumo) pensijų gavėjams, kurie senatvės pensijos amžių sukako iki 2017 m. gruodžio 31 d. ir po šios datos kreipėsi dėl iki 2017 m. gruodžio 31 d. paskirtų socialinio draudimo senatvės pensijų atnaujinimo.\n\n3. Administravimo įstaigos socialinio draudimo netekto darbingumo (invalidumo) pensijų gavėjams, kurie senatvės pensijos amžių sukako iki 2017 m. gruodžio 31 d., tačiau kurie nesikreipė dėl socialinio draudimo senatvės pensijos paskyrimo, socialinio draudimo senatvės pensijas pagal Socialinio draudimo pensijų įstatymo II ir VII skyrių nuostatas nuo 2018 m. sausio 1 d. skiria pagal asmenų pateiktus prašymus. Jeigu prašymą skirti socialinio draudimo senatvės pensiją asmuo pateikia iki 2020 m. gruodžio 31 d. ir jam apskaičiuota socialinio draudimo senatvės pensija yra didesnė už mokamą socialinio draudimo netekto darbingumo (invalidumo) pensiją, susidariusį pensijų dydžių skirtumą administravimo įstaigos apskaičiuoja ir išmoka nuo 2018 m. sausio 1 d. Jeigu prašymą skirti socialinio draudimo senatvės pensiją asmuo pateikia nuo 2021 m. sausio 1 d. ir vėlesnių datų, naujo dydžio pensija apskaičiuojama ir mokama laikantis Socialinio draudimo pensijų įstatymo 41 straipsnio 2 dalyje nustatytų terminų.\n\n4. Neperskaičiuotų senatvės pensijų gavėjams, kurie yra įgiję didesnį kaip 30 metų pensijų socialinio draudimo stažą, administravimo įstaigos priedą už stažo metus pagal šio įstatymo 2 ir 6 straipsnių nuostatas apskaičiuoja nuo 2018 m. sausio 1 d. be asmenų prašymo ir nuo šios datos susidariusį pensijų dydžių skirtumą išmoka ne vėliau kaip 2019 m. kovo 31 d. Jeigu šiems asmenims socialinio draudimo senatvės pensija buvo apskaičiuota pagal Socialinio draudimo pensijų įstatymo VI skyriaus nuostatas, asmeniui mokama didesnioji pensija.\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentė                                                                                        Dalia Grybauskaitė"
    }
  ],
  "definitions": []
}

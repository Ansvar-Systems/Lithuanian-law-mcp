{
  "id": "lt-law-x-951",
  "type": "statute",
  "title": "Lietuvos Respublikos nepilnamečių apsaugos nuo neigiamo viešosios informacijos poveikio įstatymo 4, 5, 6, 7, 9 straipsnių pakeitimo ir papildymo įstatymas",
  "short_name": "X-951",
  "status": "in_force",
  "issued_date": "2006-12-05",
  "in_force_date": "2006-12-28",
  "url": "https://e-tar.lt/portal/lt/legalAct/TAR.2785CD407960/oHMrFDzRRv",
  "provisions": [
    {
      "provision_ref": "art1",
      "section": "1",
      "title": "1 straipsnis. 4 straipsnio 1 dalies pakeitimas ir papildymas",
      "content": "1. Pakeisti ir papildyti 4 straipsnio 1 dalį ir ją išdėstyti taip:\n\n„1. Darančia neigiamą poveikį nepilnamečių psichinei sveikatai, fiziniam, protiniam ar doroviniam vystymuisi laikoma viešoji informacija:\n\n1) susijusi su fizinio ar psichinio smurto vaizdavimu arba vandalizmu: kai detaliai vaizduojamas žmonių, gyvūnų žudymas, žalojimas ar kankinimas, turto naikinimas ar gadinimas, taip pat teigiamai vertinamas smurtas, mėgavimasis prievarta ar žiaurumu;\n\n2) kurioje rodomas mirusio arba žiauriai sužaloto žmogaus kūnas, išskyrus atvejus, kai toks rodymas reikalingas tapatybei nustatyti;\n\n3) erotinio pobūdžio: kai skatinamas lytinis geismas, rodomas lytinis aktas, jo imitacija ar kitoks seksualinis pasitenkinimas, lytiniai organai, seksualiniai reikmenys;\n\n4) sukelianti baimę ar siaubą;\n\n5) skatinanti azartinius lošimus;\n\n6) kurioje palankiai vertinamas priklausomumas nuo narkotinių, toksinių, psichotropinių medžiagų, tabako ar alkoholio, skatinamas jų vartojimas, gamyba, platinimas ar įsigijimas;\n\n7) skatinanti savęs žalojimą ar savižudybę;\n\n8) kurioje teigiamai vertinama nusikalstama veika ar idealizuojami nusikaltėliai;\n\n9) susijusi su nusikalstamos veikos modeliavimu;\n\n10) kurioje kurstoma diskriminacija dėl tautybės, rasės, lyties, kilmės, neįgalumo, lytinės orientacijos, religijos ar kitokios priklausomybės;\n\n11) kurioje dažnai vartojami nešvankūs posakiai, žodžiai ar gestai;\n\n12) kurioje patariama, kaip pasigaminti, įsigyti ar naudoti sprogmenis, narkotines ar psichotropines medžiagas, taip pat kitus gyvybei ar sveikatai pavojingus dalykus;\n\n13) skatinami blogi mitybos, higienos ir fizinio pasyvumo įpročiai;\n\n14) kuri apibrėžta šio Įstatymo 5 straipsnio 1 dalyje.“"
    },
    {
      "provision_ref": "art2",
      "section": "2",
      "title": "2 straipsnis. 5 straipsnio 1 dalies pakeitimas ir papildymas",
      "content": "Pakeisti ir papildyti 5 straipsnio 1 dalį ir ją išdėstyti taip:\n\n„1. Neigiamą poveikį nepilnamečio psichinei sveikatai, fiziniam, protiniam ar doroviniam vystymuisi darančia informacija taip pat laikoma viešoji informacija, kurioje:\n\n1) siejant su nusikalstama veika ar kitais teisės pažeidimais skelbiami nuo teisėsaugos institucijų ar teismo nesislapstančio įtariamojo padarius nusikaltimą, kaltinamojo, teisiamojo, nuteistojo ar nuo nusikalstamos veikos arba kitų teisės pažeidimų nukentėjusio nepilnamečio (aukos) asmens duomenys, pagal kuriuos galima nustatyti jo asmens tapatybę;\n\n2) skelbiami save sužalojusio ar mėginusio tai padaryti, nusižudžiusio ar mėginusio nusižudyti nepilnamečio asmens duomenys, pagal kuriuos galima nustatyti jo asmens tapatybę;\n\n3) pateikiant duomenis apie nepilnametį, žeminamas jo orumas ir (ar) pažeidžiami jo interesai;\n\n4) piktnaudžiaujant nepilnamečių pasitikėjimu ir nepatyrimu, neigiamų socialinių reiškinių kontekste pateikiamos nepilnamečių nuomonės ir vertinimai;\n\n5) neigiamų socialinių reiškinių kontekste pateikiamos nepilnamečių nuotraukos ar filmuota medžiaga apie juos, jei pagal tai galima nustatyti nepilnamečių asmens tapatybę.“"
    },
    {
      "provision_ref": "art3",
      "section": "3",
      "title": "3 straipsnis. 6 straipsnio pakeitimas ir papildymas",
      "content": "Pakeisti ir papildyti 6 straipsnį ir jį išdėstyti taip:\n\n„6 straipsnis. Viešosios informacijos nepriskyrimas neigiamą poveikį nepilnamečių vystymuisi darančios informacijos kategorijai\n\nViešoji informacija gali būti nepriskirta neigiamą poveikį nepilnamečių psichinei sveikatai, fiziniam, protiniam ar doroviniam vystymuisi darančios informacijos kategorijai, jei ji atitinka šio Įstatymo 4 straipsnio 1 dalies 1–13 punktuose apibrėžtus kriterijus, tačiau:\n\n1) jos turinį sudaro tik informacija apie įvykius, politinius, socialinius, religinius įsitikinimus ar pasaulėžiūrą;\n\n2) ši informacija yra reikšminga moksliniu ar meniniu požiūriu arba reikalinga tyrimams ar mokymui;\n\n3) yra viešas interesas ją skelbti;\n\n4) jos apimtis ir poveikis yra mažareikšmiai.“"
    },
    {
      "provision_ref": "art4",
      "section": "4",
      "title": "4 straipsnis. Įstatymo 7 straipsnio 1 dalies pakeitimas",
      "content": "7 straipsnio 1 dalyje vietoj skaičių „1–10“ įrašyti skaičius „1–13“ ir šią dalį išdėstyti taip:\n\n„1. Šio Įstatymo 4 straipsnio 1 dalies 1–13 punktuose apibrėžtą informaciją draudžiama tiesiogiai skelbti ar platinti nepilnamečiams – jiems siūlyti, perleisti ar kitaip leisti asmeniškai ja naudotis. Tokia viešoji informacija gali būti skelbiama tik vietose, į kurias nepilnamečiai negali patekti, ir (arba) tokiu laiku, kuriuo nepilnamečiai negalėtų ja naudotis, arba kai naudojant technines priemones yra sudaromos sąlygos atsakingiems už vaikų auklėjimą ir priežiūrą asmenims užtikrinti galimybę riboti tokios viešosios informacijos pasiūlą nepilnamečiams.“"
    },
    {
      "provision_ref": "art5",
      "section": "5",
      "title": "5 straipsnis. 9 straipsnio 6 ir 8 dalių pakeitimas",
      "content": "1. 9 straipsnio 6 dalyje vietoj žodžio „pasiūlymus“ įrašyti žodį „nuomonę“ ir šią dalį išdėstyti taip:\n\n„6. Prie inspektoriaus veikia nepriekaištingos reputacijos, specialių žinių turinčių ekspertų grupė (iki 9 žmonių), kuri vertina viešosios informacijos poveikį nepilnamečiams ir teikia savo išvadas inspektoriui. Ekspertus skiria inspektorius, atsižvelgdamas į institucijų, išvardytų šio straipsnio 7 dalyje, nuomonę. Ekspertų grupė veikia rotacijos principu pagal pačių priimtą ir inspektoriaus patvirtintą veiklos reglamentą. Ekspertų veikla finansuojama iš valstybės biudžeto.“\n\n2. 9 straipsnio 8 dalyje po žodžio „nepilnamečių“ įrašyti žodžius „psichinei sveikatai, fiziniam, protiniam ar doroviniam“ ir šią dalį išdėstyti taip:\n\n„8. Šio straipsnio 7 dalyje išvardytos institucijos gali kreiptis į inspektorių dėl viešosios informacijos priskyrimo informacijos, kuri daro neigiamą poveikį nepilnamečių psichinei sveikatai, fiziniam, protiniam ar doroviniam vystymuisi, kategorijai, bendradarbiauja, keičiasi informacija ir pagal savo kompetenciją taiko atsakomybę šio Įstatymo nuostatų nesilaikantiems fiziniams ar juridiniams asmenims.“\n\nSkelbiu šį Lietuvos Respublikos Seimo priimtą įstatymą.\n\nRESPUBLIKOS PREZIDENTAS                                                             VALDAS ADAMKUS"
    }
  ],
  "definitions": []
}

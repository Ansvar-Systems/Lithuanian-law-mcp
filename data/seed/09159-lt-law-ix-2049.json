{
  "id": "lt-law-ix-2049",
  "type": "statute",
  "title": "Lietuvos Respublikos įstatymas dėl Konvencijos dėl informacijos technologijų naudojimo muitinės tikslais, parengtos vadovaujantis Europos Sąjungos sutarties K.3 straipsniu, jos protokolų ir Susitarimo dėl laikino Konvencijos taikymo ratifikavimo",
  "short_name": "IX-2049",
  "status": "in_force",
  "issued_date": "2004-03-08",
  "in_force_date": "2004-05-01",
  "url": "https://e-tar.lt/portal/lt/legalAct/TAR.800C69E7F3F6",
  "provisions": [
    {
      "provision_ref": "art1",
      "section": "1",
      "title": "1 straipsnis. Konvencijos, jos protokolų ir Susitarimo dėl laikino Konvencijos taikymo ratifikavimas",
      "content": "Lietuvos Respublikos Seimas, vadovaudamasis Lietuvos Respublikos Konstitucijos 67 straipsnio 16 punktu, 138 straipsnio 1 dalies 6 punktu ir atsižvelgdamas į Respublikos Prezidento 2004 m. sausio 20 d. dekretą Nr. 346, ratifikuoja:\n\n1) Konvenciją dėl informacijos technologijų naudojimo muitinės tikslais, parengtą vadovaujantis Europos Sąjungos sutarties K.3 straipsniu, priimtą 1995 m. liepos 26 d. Briuselyje;\n\n2) Protokolą dėl Konvencijos dėl informacijos technologijų naudojimo muitinės tikslais aiškinimo Europos Bendrijų Teisingumo Teismo preliminariais nutarimais, parengtą vadovaujantis Europos Sąjungos sutarties K.3 straipsniu, priimtą 1996 m. lapkričio 29 d. Briuselyje;\n\n3) Protokolą dėl pajamų plovimo sąvokos taikymo srities Konvencijoje dėl informacijos technologijų naudojimo muitinės tikslais ir transporto priemonių registracijos numerių įtraukimo į Konvenciją, parengtą vadovaujantis Europos Sąjungos sutarties K.3 straipsniu, priimtą 1999 m. kovo 12 d. Briuselyje;\n\n4) Protokolą dėl muitinės bylų identifikavimo duomenų bazės sukūrimo, keičiantį Konvenciją dėl informacijos technologijų naudojimo muitinės tikslais, sudarytą vadovaujantis Europos Sąjungos sutarties 34 straipsniu, priimtą 2003 m. gegužės 8 d. Briuselyje;\n\n5) Susitarimą dėl laikino Konvencijos dėl informacijos technologijų naudojimo muitinės tikslais, parengtos vadovaujantis Europos Sąjungos sutarties K.3 straipsniu, taikymo tarp tam tikrų valstybių narių, priimtą 1995 m. liepos 26 d. Briuselyje."
    },
    {
      "provision_ref": "art2",
      "section": "2",
      "title": "2 straipsnis. Lietuvos Respublikos pareiškimas",
      "content": "Vadovaudamasis Protokolo dėl Konvencijos dėl informacijos technologijų naudojimo muitinės tikslais aiškinimo Europos Bendrijų Teisingumo Teismo preliminariais nutarimais, parengto vadovaujantis Europos Sąjungos sutarties K.3 straipsniu, 2 straipsniu, Lietuvos Respublikos Seimas pareiškia, kad Lietuvos Respublika pripažįsta Europos Bendrijų Teisingumo Teismo jurisdikciją šio Protokolo 2 straipsnio 2 dalies b punkto nustatytomis sąlygomis teikti preliminarinius nutarimus dėl Konvencijos aiškinimo."
    },
    {
      "provision_ref": "art3",
      "section": "3",
      "title": "3 straipsnis. Konvencijos įgyvendinimas",
      "content": "Lietuvos Respublikos Seimas, vadovaudamasis Konvencijos 7 straipsnio 1 dalimi, nustato, kad Konvencijos nustatytomis sąlygomis teisę naudotis tiesiogine prieiga prie duomenų, perkeltų į Muitinės informacinę sistemą, naudojamą vadovaujantis Konvencija, jos protokolais ir Susitarimu dėl laikino Konvencijos taikymo (toliau – Muitinės informacinė sistema), turi Lietuvos Respublikos Vyriausybės nutarimu paskirtos muitinės įstaigos ir kitos valstybės institucijos, taip pat Valstybės saugumo departamentas ir Specialiųjų tyrimų tarnyba."
    },
    {
      "provision_ref": "art4",
      "section": "4",
      "title": "4 straipsnis. Pasiūlymai Lietuvos Respublikos Vyriausybei",
      "content": "1. Lietuvos Respublikos Vyriausybė, vadovaudamasi Konvencijos 7 straipsnio 1 dalimi, paskiria muitinės įstaigas ir kitas valstybės institucijas, turinčias teisę Konvencijos nustatytomis sąlygomis naudotis tiesiogine prieiga prie duomenų, perkeltų į Muitinės informacinę sistemą.\n\n2. Lietuvos Respublikos Vyriausybė, vadovaudamasi Konvencijos 8 straipsnio 2 dalimi, paskiria valstybės institucijas, turinčias teisę Konvencijos nustatytomis sąlygomis naudotis iš Muitinės informacinės sistemos gautais duomenimis.\n\n3. Lietuvos Respublikos Vyriausybė, vadovaudamasi Konvencijos 10 straipsnio 1 dalimi, paskiria muitinės įstaigą, atsakingą už Muitinės informacinės sistemos eksploatavimą Lietuvos Respublikoje.\n\n4. Lietuvos Respublikos Vyriausybė, vadovaudamasi Konvencijos 12A straipsnio 3 dalimi, paskiria valstybės instituciją, atsakingą už toje straipsnio dalyje nurodyto nacionalinių įstatymų pažeidimų sąrašo pateikimą kitoms Europos Sąjungos valstybėms narėms ir Konvencijos 16 straipsnyje nurodytam komitetui.\n\n5. Lietuvos Respublikos Vyriausybė, vadovaudamasi Konvencijos 17 straipsnio 1 dalimi, paskiria instituciją, atsakingą už nepriklausomą perkeltų į Muitinės informacinę sistemą asmens duomenų priežiūrą, užtikrinančią, kad Muitinės informacinėje sistemoje saugomų duomenų tvarkymas ir naudojimas nepažeistų suinteresuotų asmenų teisių.\n\n6. Lietuvos Respublikos Vyriausybė arba jos įgaliota institucija priima teisės aktus, reikalingus Konvencijai, jos protokolams ir Susitarimui dėl laikino Konvencijos taikymo įgyvendinti Lietuvos Respublikoje."
    },
    {
      "provision_ref": "art5",
      "section": "5",
      "title": "5 straipsnis. Įstatymo įsigaliojimas",
      "content": "Šis Įstatymas įsigalioja nuo Lietuvos Respublikos įstojimo į Europos Sąjungą dienos.\n\nSkelbiu šį Lietuvos Respublikos Seimo priimtą įstatymą.\n\nRESPUBLIKOS PREZIDENTAS                                                                 ROLANDAS PAKSAS\n______________"
    }
  ],
  "definitions": []
}

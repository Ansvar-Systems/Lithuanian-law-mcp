{
  "id": "lt-law-xiv-2442",
  "type": "statute",
  "title": "Lietuvos Respublikos investicijų įstatymo Nr. VIII-1312 2, 12, 13-1 ir 15-4 straipsnių pakeitimo įstatymas",
  "short_name": "XIV-2442",
  "status": "in_force",
  "issued_date": "2023-12-21",
  "in_force_date": "2024-07-01",
  "url": "https://e-tar.lt/portal/lt/legalAct/cebd5330a62c11eea5a28c81c82193a8/ByaAMIyUAl",
  "provisions": [
    {
      "provision_ref": "art1",
      "section": "1",
      "title": "1 straipsnis. 2 straipsnio pakeitimas",
      "content": "Pakeisti 2 straipsnio 25 dalį ir ją išdėstyti taip:\n\n„25. Stambus projektas – duomenų apdorojimo, interneto serverių (prieglobos) paslaugų ir susijusios veiklos arba apdirbamosios gamybos investicijų projektas, dėl kurio įgyvendinimo yra sudaryta ir galioja stambaus projekto investicijų sutartis, pagal kurią investuotojas įsipareigoja, kad per penkerius metus nuo jos įsigaliojimo dienos įgyvendindamas šį investicijų projektą:\n\n1) sukurs Lietuvos Respublikoje ne mažiau kaip 150, o kai investuojama Vilniuje, – ne mažiau kaip 200 naujų darbo vietų, dėl kurių darbo santykius reguliuojančių įstatymų nustatyta tvarka bus sudarytos viso darbo laiko darbo sutartys, ir kiekvieną sukurtą darbo vietą išlaikys ne trumpiau kaip penkerius metus nuo pirmosios darbuotojo priėmimo į sukurtą darbo vietą dienos ir investuos Lietuvos Respublikoje ne mažiau kaip 20 milijonų eurų, o kai investuojama Vilniuje, – ne mažiau kaip 30 milijonų eurų vertės privačių kapitalo investicijų arba\n\n2) sukurs Lietuvos Respublikoje nuo 20 iki 149, o kai investuojama Vilniuje, – nuo 20 iki 199 naujų darbo vietų, dėl kurių darbo santykius reguliuojančių įstatymų nustatyta tvarka bus sudarytos viso darbo laiko darbo sutartys, ir kiekvieną sukurtą darbo vietą išlaikys ne trumpiau kaip penkerius metus nuo pirmosios darbuotojo priėmimo į sukurtą darbo vietą dienos, užtikrindamas, kad 20 investicijų projektu sukurtų naujų darbo vietų įdarbintų asmenų atitinkamo mokestinio laikotarpio vidutinis bruto darbo užmokestis (taikoma kiekvienam darbuotojui atskirai) būtų ne mažesnis kaip 1,25 Valstybės duomenų agentūros paskutinio skelbiamo savivaldybės, kurioje investuojama, vidutinio mėnesinio bruto darbo užmokesčio, įskaitant individualias įmones, dydžio, o šį skaičių viršijančiose investiciniu projektu sukurtose naujose darbo vietose įdarbintų asmenų atitinkamo mokestinio laikotarpio vidutinis bruto darbo užmokestis (taikoma kiekvienam darbuotojui atskirai) bus ne mažesnis kaip Valstybės duomenų agentūros paskutinis skelbiamas savivaldybės, kurioje investuojama, vidutinis mėnesinis bruto darbo užmokestis, įskaitant individualias įmones, ir investuos Lietuvos Respublikoje ne mažiau kaip 20 milijonų eurų, o kai investuojama Vilniuje, – ne mažiau kaip 30 milijonų eurų vertės privačių kapitalo investicijų (visi šiame punkte nurodyti kriterijai taikomi tik apdirbamosios gamybos investicijų projektams).“"
    },
    {
      "provision_ref": "art2",
      "section": "2",
      "title": "2 straipsnis. 12 straipsnio pakeitimas",
      "content": "Pakeisti 12 straipsnio 2 dalies 7 punktą ir jį išdėstyti taip:\n\n„7) investuojama į įsteigimą naujų ne trumpiau kaip trejus metus išlaikomų darbo vietų, kuriose įdarbintų ne mažiau kaip 20 asmenų atitinkamų metų vidutinis bruto darbo užmokestis (taikoma kiekvienam asmeniui atskirai) būtų ne mažesnis kaip Valstybės duomenų agentūros skelbiamas savivaldybės, kurioje investuojama, vidutinis mėnesinis bruto darbo užmokestis, įskaitant individualias įmones;“."
    },
    {
      "provision_ref": "art3",
      "section": "3",
      "title": "3 straipsnis. 131 straipsnio pakeitimas",
      "content": "Pakeisti 131 straipsnio 1 dalies 1 punktą ir jį išdėstyti taip:\n\n„1) investuotojas šio įstatymo 13 straipsnio 1 dalies 6 punkto pagrindu su Lietuvos Respublikos Vyriausybe ar jos įgaliota institucija yra sudaręs investicijų sutartį, pagal kurią investuotojas įsipareigoja investuoti į sukūrimą naujų darbo vietų Lietuvos Respublikoje (toliau šiame straipsnyje – pagal investicijų sutartį Lietuvos Respublikoje numatytos sukurti darbo vietos), kuriose pagal darbo sutartis įdarbintų asmenų mėnesinio darbo užmokesčio vidurkis būtų ne mažesnis negu 1,5 iki investicijų sutarties sudarymo Valstybės duomenų agentūros paskutinio paskelbto savivaldybės, kurioje investuojama, vidutinio mėnesinio darbo užmokesčio dydžio;“."
    },
    {
      "provision_ref": "art4",
      "section": "4",
      "title": "4 straipsnis. 154 straipsnio pakeitimas",
      "content": "1. Pakeisti 154 straipsnio 3 dalies 4 punktą ir jį išdėstyti taip:\n\n„4) investicijų projektas yra įvertintas ne mažesniu kaip Lietuvos Respublikos Vyriausybės nustatytu minimaliu investicijų projekto kvalifikaciniu balu, apskaičiuotu vertinant sukurtų naujų darbo vietų skaičių, aukštos profesinės kvalifikacijos darbuotojų procentą nuo visų naujų darbo vietų skaičiaus, naujų darbo vietų darbo užmokesčio vidurkį, lyginamą su Valstybės duomenų agentūros skelbiamu savivaldybės, kurioje įgyvendinamas stambus projektas, darbo užmokesčio vidurkiu, bendrą eksporto dalį procentais, stambaus projekto įgyvendinimo vietą, stambaus projekto įtaką ilgalaikei Lietuvos Respublikos ūkio plėtrai, konkurencingumui ir visuomenės gerovės didinimui.“\n\n2. Pakeisti 154 straipsnio 4 dalies 3 punktą ir jį išdėstyti taip:\n\n„3) investuotojo įsipareigojimai dėl numatomų sukurti naujų darbo vietų ir (ar) darbo užmokesčio dydžio, kaip tai nurodyta šio įstatymo 2 straipsnio 25 dalyje;“.\n\n3. Pakeisti 154 straipsnio 9 dalį ir ją išdėstyti taip:\n\n„9. Savivaldybės skatinamos rengti, keisti ar koreguoti savivaldybės ir (ar) vietovės lygmens teritorijų planavimo dokumentus, iš anksto numatyti teritorijas ir įtvirtinti sprendinius, reikalingus stambiems projektams pritraukti ir įgyvendinti. Įsigaliojus stambaus projekto investicijų sutarčiai, kuria numatoma įgyvendinti stambų projektą iš anksto savivaldybės suplanuotoje teritorijoje, ir įtraukus stambų projektą į stambių projektų sąrašą, ne anksčiau kaip kitais biudžetiniais metais po stambaus projekto investicijų sutarties įsigaliojimo gali būti skiriama speciali tikslinė iki 5 procentų stambaus projekto vertės valstybės biudžeto dotacija savivaldybės biudžetui savivaldybės viešajai infrastruktūrai, kuri suprantama taip, kaip savivaldybės infrastruktūra, apibrėžta Lietuvos Respublikos savivaldybių infrastruktūros plėtros įstatyme, plėtoti. Valstybės biudžeto specialios tikslinės dotacijos savivaldybės biudžetui savivaldybės viešajai infrastruktūrai plėtoti skyrimo, grąžinimo ir apskaičiavimo tvarką nustato Lietuvos Respublikos ekonomikos ir inovacijų ministras. Ši dotacija neskiriama tais atvejais, kai stambus projektas įgyvendinamas laisvosios ekonominės zonos teritorijoje.“"
    },
    {
      "provision_ref": "art5",
      "section": "5",
      "title": "5 straipsnis. Įstatymo įsigaliojimas, įgyvendinimas ir taikymas",
      "content": "1. Šis įstatymas, išskyrus šio straipsnio 2 dalį, įsigalioja 2024 m. liepos 1 d.\n\n2. Lietuvos Respublikos Vyriausybė iki 2024 m. birželio 30 d. priima šio įstatymo įgyvendinamuosius teisės aktus.\n\n3. Iki šio įstatymo įsigaliojimo dienos gautos paraiškos dėl stambaus projekto investicijų sutarties sudarymo baigiamos vertinti ir stambaus projekto investicijų sutartys sudaromos pagal iki šio įstatymo įsigaliojimo dienos galiojusį teisinį reguliavimą.\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentas                                                                                          Gitanas Nausėda"
    }
  ],
  "definitions": []
}

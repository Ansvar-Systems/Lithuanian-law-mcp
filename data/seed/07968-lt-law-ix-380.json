{
  "id": "lt-law-ix-380",
  "type": "statute",
  "title": "Lietuvos Respublikos transporto priemonių savininkų ir valdytojų civilinės atsakomybės privalomojo draudimo įstatymo įgyvendinimo įstatymas",
  "short_name": "IX-380",
  "status": "in_force",
  "issued_date": "2001-06-14",
  "in_force_date": "2001-06-30",
  "url": "https://e-tar.lt/portal/lt/legalAct/TAR.4326F4B5799D",
  "provisions": [
    {
      "provision_ref": "art1",
      "section": "1",
      "title": "1 straipsnis. Lietuvos Respublikos transporto priemonių savininkų ir valdytojų civilinės atsakomybės draudimo biuro steigimas",
      "content": "1. Lietuvos Respublikos transporto priemonių savininkų ir valdytojų civilinės atsakomybės draudimo biuro (toliau – Biuras) steigiamasis susirinkimas, kurį inicijuoja Finansų ministerija, turi būti sušauktas po trijų mėnesių nuo šio įstatymo įsigaliojimo dienos, bet ne vėliau kaip iki 2001 m. lapkričio 1 d. Finansų ministerija apie šaukiamą Biuro steigiamąjį susirinkimą praneša kiekvienai draudimo įmonei, gavusiai Valstybinės draudimo priežiūros tarnybos prie Finansų ministerijos valdybos leidimą vykdyti transporto priemonių savininkų ir valdytojų civilinės atsakomybės privalomąjį draudimą, ne vėliau kaip prieš 15 dienų iki Biuro steigiamojo susirinkimo dienos, o apie pakartotinį Biuro susirinkimą – ne vėliau kaip prieš 10 dienų. Pranešime apie Biuro steigiamąjį susirinkimą nurodoma Biuro steigiamojo susirinkimo data, vieta ir darbotvarkės projektas. Atvykę į Biuro steigiamąjį susirinkimą asmenys pasirašytinai registruojami registravimo sąraše, o šį sąrašą pasirašo susirinkimo pirmininkas ir sekretorius.\n\n2. Biuro steigiamasis susirinkimas gali priimti nutarimus, jeigu jame dalyvauja daugiau kaip pusė draudimo įmonių, gavusių Valstybinės draudimo priežiūros tarnybos prie Finansų ministerijos valdybos leidimus vykdyti transporto priemonių savininkų ir valdytojų civilinės atsakomybės privalomąjį draudimą, atstovų. Jeigu nėra kvorumo, per 15 dienų turi būti sušauktas pakartotinis Biuro steigiamasis susirinkimas. Jis turi teisę priimti nutarimus pagal darbotvarkę, nesvarbu, kiek draudimo įmonių atstovų susirenka. Biuro steigiamojo susirinkimo nutarimai priimami paprasta balsų dauguma. Kiekvienas steigėjas balsuodamas turi po vieną balsą. Biuro steigiamojo susirinkimo nutarimai pateikiami protokole, jį pasirašo Biuro steigiamojo susirinkimo pirmininkas, sekretorius ir susirinkimo įgaliotas pasirašyti steigėjas.\n\n3. Biuro steigimo sutartį pasirašiusios ir Biuro įstatus priėmusios draudimo įmonės sumoka stojamąjį Biuro narės mokestį. Tuo atveju, kai po Biuro steigimo sutarties pasirašymo, iki bus įregistruotas Biuras, pasikeičia Biuro steigėjų sudėtis, turi būti sušauktas pakartotinis Biuro steigiamasis susirinkimas ir atitinkamai pakeista Biuro steigimo sutartis bei Biuro įstatai.\n\n4. Biuro steigiamojo susirinkimo priimtus Biuro įstatus Biuro steigiamojo susirinkimo įgaliotas atstovas (atstovai) iki 2001 m. gruodžio 1 d. teikia tvirtinti Finansų ministerijai.\n\n5. Biuras turi būti įregistruotas įstatymų nustatyta tvarka iki 2002 m. sausio 1 d."
    },
    {
      "provision_ref": "art2",
      "section": "2",
      "title": "2 straipsnis. Transporto priemonių savininkų ir valdytojų civilinės atsakomybės privalomojo draudimo sutarties sudarymas",
      "content": "1. Transporto priemonių savininkai, kurie šio įstatymo įsigaliojimo momentu yra įregistravę transporto priemones, privalo sudaryti transporto priemonių savininkų ir valdytojų civilinės atsakomybės privalomojo draudimo sutartis nuo 2002 m. sausio 1 d., bet ne vėliau kaip iki 2002 m. kovo 31 d.\n\n2. Transporto priemonių savininkai, kurie iki šio įstatymo įsigaliojimo buvo sudarę transporto priemonių savininkų ir valdytojų civilinės atsakomybės savanoriškąsias draudimo sutartis, privalo per šio straipsnio 1 dalyje nurodytą terminą sudaryti transporto priemonių savininkų ir valdytojų civilinės atsakomybės privalomojo draudimo sutartis pagal Transporto priemonių savininkų ir valdytojų civilinės atsakomybės privalomojo draudimo įstatymo reikalavimus.\n\n3. Nuo 2002 m. kovo 1 d. registro įstaigoje registruojamos tik tos transporto priemonės, kurių savininkai yra sudarę transporto priemonių savininkų ir valdytojų civilinės atsakomybės privalomojo draudimo sutartis pagal Transporto priemonių savininkų ir valdytojų civilinės atsakomybės privalomojo draudimo įstatymo reikalavimus.\n\n4. Nuo 2002 m. kovo 1 d. įleidžiamos į Lietuvos Respubliką tik tos transporto priemonės, kurių vairuotojai turi Lietuvos Respublikoje galiojančius transporto priemonių savininkų ir valdytojų civilinės atsakomybės privalomojo draudimo liudijimus (polisus). Nuo 2002 m. balandžio 1 d. transporto priemonių vairuotojai, išvažiuojantys iš Lietuvos Respublikos, privalo turėti Lietuvos Respublikoje galiojančius transporto priemonių savininkų ir valdytojų civilinės atsakomybės privalomojo draudimo liudijimus (polisus)."
    },
    {
      "provision_ref": "art3",
      "section": "3",
      "title": "3 straipsnis. Pasiūlymai Vyriausybei",
      "content": "1. Vyriausybė iki 2001 m. rugpjūčio 1 d. patvirtina Transporto priemonių savininkų ir valdytojų civilinės atsakomybės privalomojo draudimo taisykles.\n\n2. Vyriausybė ar jos įgaliota institucija:\n\n1) iki 2001 m. rugpjūčio 1 d. patvirtina Biuro narių atskaitymų nuo transporto priemonių savininkų ir valdytojų civilinės atsakomybės privalomojo draudimo pasirašytų draudimo įmokų į Biurą pervedimo tvarką bei delspinigių už pavėluotą atskaitymų pervedimą dydį;\n\n2) iki 2001 m. rugpjūčio 1 d. patvirtina Biuro narių atskaitymų nuo transporto priemonių savininkų ir valdytojų civilinės atsakomybės privalomojo draudimo pasirašytų draudimo įmokų, skirtų Biuro iždui sudaryti, dalies dydį;\n\n3) iki 2001 m. rugpjūčio 1 d. patvirtina Biuro narių atskaitymų nuo transporto priemonių savininkų ir valdytojų civilinės atsakomybės privalomojo draudimo pasirašytų draudimo įmokų, skirtų prevencijos fondui kaupti, dalies dydį;\n\n4) iki 2001 m. rugpjūčio 1 d. patvirtina tipines paprastosios, pasienio ir grupinės transporto priemonių savininkų ir valdytojų civilinės atsakomybės privalomojo draudimo sutarčių draudimo liudijimų (polisų) formas;\n\n5) iki 2001 m. gruodžio 1 d. patvirtina Biuro iždo lėšų investavimo tvarką ir dydį.\n\n3. Vyriausybė arba jos įgaliota institucija inicijuoja policijos ir pasienio policijos veiklą reglamentuojančių teisės aktų pakeitimus, kuriuose būtų nustatomos policijos ir pasienio policijos teisės ir pareigos kontroliuojant transporto priemonių savininkų ir valdytojų civilinės atsakomybės privalomąjį draudimą."
    },
    {
      "provision_ref": "art4",
      "section": "4",
      "title": "4 straipsnis. Pasiūlymai Finansų ministerijai",
      "content": "Finansų ministerija:\n\n1) iki 2001 m. rugpjūčio 1 d. patvirtina Biuro narės stojamojo mokesčio dydį, jo mokėjimo terminus ir tvarką;\n\n2) iki 2001 m. gruodžio 1 d. patvirtina Biuro įstatus;\n\n3) iki 2001 m. rugpjūčio 1 d. patvirtina Leidimų vykdyti transporto priemonių savininkų ir valdytojų civilinės atsakomybės privalomąjį draudimą išdavimo tvarką;\n\n4) iki 2001 m. gruodžio 1 d. patvirtina Biuro finansinių ataskaitų paskelbimo tvarką."
    },
    {
      "provision_ref": "art5",
      "section": "5",
      "title": "5 straipsnis. Baigiamosios nuostatos",
      "content": "1. Transporto priemonių savininkų ir valdytojų civilinės atsakomybės privalomojo draudimo įstatymo 5 straipsnio 4 punkto, 6 straipsnio 2 dalies, 11 straipsnio 2 dalies ir 27 straipsnio 7 punkto nuostatos įsigalioja, kai Lietuvos Respublika prisijungia prie tarptautinės transporto priemonių civilinės atsakomybės privalomojo draudimo sistemos.\n\n2. Biuro pareiga atlyginti žalą pagal Transporto priemonių savininkų ir valdytojų civilinės atsakomybės privalomojo draudimo įstatymo 20 straipsnio 2 ir 3 dalių nuostatas atsiranda nuo 2002 m. balandžio 1 d. Iki 2002 m. balandžio 1 d. padarytos žalos Biuras neatlygina.\n\n3. Transporto priemonių savininkų ir valdytojų civilinės atsakomybės privalomojo draudimo įstatymo 43 straipsnio nuostatos įsigalioja nuo 2002 m. balandžio 1 d.\n\nSkelbiu šį Lietuvos Respublikos Seimo priimtą įstatymą.\n\nRESPUBLIKOS PREZIDENTAS                                                                    VALDAS ADAMKUS\n______________"
    }
  ],
  "definitions": []
}

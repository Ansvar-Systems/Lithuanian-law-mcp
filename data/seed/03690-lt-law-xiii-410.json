{
  "id": "lt-law-xiii-410",
  "type": "statute",
  "title": "Lietuvos Respublikos ūkinių bendrijų įstatymo Nr. IX-1804 pakeitimo įstatymas",
  "short_name": "XIII-410",
  "status": "in_force",
  "issued_date": "2017-06-01",
  "in_force_date": "2017-06-10",
  "url": "https://e-tar.lt/portal/lt/legalAct/9144fed04d0611e7846ef01bfffb9b64/lqvXduFGJj",
  "provisions": [
    {
      "provision_ref": "art1",
      "section": "1",
      "title": "1 straipsnis. Lietuvos Respublikos ūkinių bendrijų įstatymo Nr. IX-1804 nauja redakcija",
      "content": "Pakeisti Lietuvos Respublikos ūkinių bendrijų įstatymą Nr. IX-1804 ir jį išdėstyti taip:\n\n„LIETUVOS RESPUBLIKOS\nŪKINIŲ BENDRIJŲ\nĮSTATYMAS"
    },
    {
      "provision_ref": "art1",
      "section": "1",
      "title": "1 straipsnis. Įstatymo paskirtis",
      "content": "Šis įstatymas reglamentuoja įmonių, kurių teisinė forma yra tikroji ūkinė bendrija, ir įmonių, kurių teisinė forma yra komanditinė ūkinė bendrija, steigimą, valdymą, veiklą, pertvarkymą, pabaigą, šių įmonių dalyvių teises ir pareigas."
    },
    {
      "provision_ref": "art2",
      "section": "2",
      "title": "2 straipsnis. Tikroji ūkinė bendrija ir komanditinė ūkinė bendrija",
      "content": "1. Tikroji ūkinė bendrija yra įmonė, kurios visi dalyviai yra tikrieji nariai.\n\n2. Komanditinė ūkinė bendrija yra įmonė, kurios dalyviai yra tikrieji nariai ir komanditoriai.\n\n3. Kai šio įstatymo normos taikomos ir tikrajai ūkinei bendrijai, ir komanditinei ūkinei bendrijai, vartojamas žodis „bendrija“.\n\n4. Kai šio įstatymo normos taikomos ir tikrajam nariui, ir komanditoriui, vartojamas žodis „dalyvis“.\n\n5. Bendrija yra neribotos civilinės atsakomybės privatusis juridinis asmuo.\n\n6. Bendrija įgyja civilines teises, prisiima civilines pareigas ir jas įgyvendina per tikruosius narius.\n\n7. Tikrosios ūkinės bendrijos pavadinime turi būti jos teisinę formą nusakantys žodžiai „tikroji ūkinė bendrija“ arba šių žodžių santrumpa „TŪB“. Komanditinės ūkinės bendrijos pavadinime turi būti jos teisinę formą nusakantys žodžiai „komanditinė ūkinė bendrija“ arba šių žodžių santrumpa „KŪB“.\n\n8. Bendrijos buveinė turi būti Lietuvos Respublikoje.\n\n9. Bendrija savo veikloje vadovaujasi bendrijos veiklos sutartimi, bendrijos dalyvių sutartimi, jeigu ji yra sudaryta, Lietuvos Respublikos civiliniu kodeksu (toliau – Civilinis kodeksas), šiuo ir kitais įstatymais bei teisės aktais."
    },
    {
      "provision_ref": "art3",
      "section": "3",
      "title": "3 straipsnis. Bendrijos steigimas",
      "content": "1. Bendrijos steigėjai yra bendrijos veiklos sutartį sudarę asmenys. Bendrijoje turi būti ne mažiau kaip du steigėjai.\n\n2. Bendrijos steigėjais gali būti ir fiziniai, ir juridiniai asmenys, išskyrus šio įstatymo 6 straipsnio 3 ir 4 dalyse nustatytas išimtis.\n\n3. Bendrija steigiama pagal bendrijos veiklos sutartį. Bendrijos veiklos sutartis turi būti sudaroma notarine forma.\n\n4. Bendrijos veiklos sutartį pasirašo visi steigėjai ar jų įgalioti asmenys.\n\n5. Bendrijos veiklos sutartis suteikia teisę atidaryti steigiamos bendrijos kaupiamąją sąskaitą banke. Kaupiamojoje sąskaitoje esančios lėšos gali būti naudojamos tik po bendrijos įregistravimo Juridinių asmenų registre.\n\n6. Bendrija laikoma įsteigta nuo jos įregistravimo Juridinių asmenų registre.\n\n7. Bendrija įregistruojama po to, kai sudaryta bendrijos veiklos sutartis ir Juridinių asmenų registro tvarkytojui pateikti įstatymų nustatyti bendrijai registruoti reikalingi dokumentai.\n\n8. Visi bendrijos steigėjai nuo bendrijos įregistravimo Juridinių asmenų registre tampa jos dalyviais."
    },
    {
      "provision_ref": "art4",
      "section": "4",
      "title": "4 straipsnis. Bendrijos veiklos sutartis ir bendrijos dalyvių sutartis",
      "content": "1.  Bendrijos steigėjų sudaryta bendrijos veiklos sutartis yra bendrijos steigimo dokumentas.\n\n2.  Bendrijos steigėjai ar dalyviai taip pat gali sudaryti bendrijos dalyvių sutartį, kuria jie susitaria dėl bendrijos dalyvių teisių ir pareigų. Bendrijos dalyvių sutartis sudaroma paprasta rašytine forma, o ją pasirašę asmenys įsipareigoja laikytis ir bendrijos veiklos sutarties nuostatų.\n\n3. Bendrijos veiklos sutartyje turi būti nurodyta:\n\n1) bendrijos pavadinimas;\n\n2) teisinė forma (tikroji ūkinė bendrija ar komanditinė ūkinė bendrija);\n\n3) bendrijos veiklos tikslai;\n\n4) bendrijos tikrieji nariai ir jų duomenys (fizinio asmens vardas, pavardė, asmens kodas, gyvenamoji vieta ar adresas korespondencijai; juridinio asmens pavadinimas, teisinė forma, kodas, buveinė) bei taisyklė, pagal kurią tikrieji nariai veikia bendrijos vardu;\n\n5) bendrijos steigimo išlaidų kompensavimo tvarka;\n\n6) sandorių, sudaromų steigiamos bendrijos vardu ir dėl jos interesų, sudarymo ir tvirtinimo tvarka;\n\n7) sprendimų dėl bendrijos reikalų priėmimo tvarka;\n\n8) ar bendrija sudaro finansinių ataskaitų rinkinį;\n\n9) šaltinis, kuriame skelbiami vieši pranešimai, kai to reikalaujama pagal Civilinį kodeksą ir šį įstatymą;\n\n10) bendrijos veiklos sutarties keitimo tvarka, jeigu ji skiriasi nuo tvarkos, nustatytos šio straipsnio 8 dalyje;\n\n11) bendrijos veiklos laikotarpis, jeigu jis yra ribotas;\n\n12) sprendimo dėl bendrijos likvidavimo priėmimo tvarka;\n\n13) bendrijos veiklos sutarties sudarymo data.\n\n4. Bendrijos veiklos sutartyje, be šio straipsnio 3 dalyje nurodytų nuostatų, arba bendrijos dalyvių sutartyje turi būti nurodyta:\n\n1) komanditinės ūkinės bendrijos komanditoriai (nurodyta, kad tai komanditorius) ir jų duomenys (fizinio asmens vardas, pavardė, asmens kodas, gyvenamoji vieta ar adresas korespondencijai; juridinio asmens pavadinimas, teisinė forma, kodas, buveinė);\n\n2) bendrijos tikrųjų narių įsipareigojimai dėl įnašų į bendriją, jų dydžio (jeigu įnašas nepiniginis – dėl įnašo vertės), įnešimo tvarkos ir terminų;\n\n3) komanditinės ūkinės bendrijos komanditorių įsipareigojimai dėl įnašų į bendriją, jų dydžio (jeigu įnašas nepiniginis – dėl įnašo vertės), įnešimo tvarkos ir terminų;\n\n4) dalyviams suteikiamų balsų nustatymo taisyklės;\n\n5) bendrijos pelno skirstymo tvarka;\n\n6) bendrijos dokumentų, išskyrus metinių ir tarpinių finansinių ataskaitų rinkinius, pateikimo dalyviams susipažinti tvarka ir apribojimai;\n\n7) metinių ir tarpinių finansinių ataskaitų rinkinių, jeigu bendrija juos sudaro, pateikimo dalyviams susipažinti tvarka;\n\n8) dalyvio teisių perleidimo tvarka;\n\n9) naujų dalyvių priėmimo tvarka;\n\n10) dalyvio pasitraukimo ar pašalinimo iš bendrijos tvarka, įskaitant terminą, per kurį turi būti iš anksto pranešta apie pasitraukimą ar pašalinimą iš bendrijos, ir momentą, nuo kurio iš komanditinės ūkinės bendrijos pasitraukęs ar pašalintas asmuo nebelaikomas komanditoriumi;\n\n11) atsiskaitymo su asmenimis, kurie pasitraukė ar buvo pašalinti iš bendrijos, tvarka;\n\n12) dalyvių atsakomybė už įsipareigojimų bendrijai nevykdymą.\n\n5. Bendrijos dalyvių sutartyje taip pat turi būti nurodyti bendrijos tikrieji nariai ir šio straipsnio 3 dalies 4 punkte nurodyti jų duomenys, bendrijos dalyvių sutarties sudarymo data ir keitimo tvarka, jeigu ji skiriasi nuo šio straipsnio 8 dalyje nustatytos tvarkos.\n\n6. Šio straipsnio 3 dalies 9 punkte nurodytas šaltinis, kuriame skelbiami bendrijos vieši pranešimai, turi būti nacionalinis laikraštis arba Lietuvos Respublikos Vyriausybės (toliau – Vyriausybė) nustatyta tvarka Juridinių asmenų registro tvarkytojo leidžiamas elektroninis leidinys viešiems pranešimams skelbti. Bendrijos veiklos sutartyje gali būti nustatyta, kad bendrijos vieši pranešimai skelbiami dviejuose šaltiniuose, tai yra ir bendrijos veiklos sutartyje nurodytame nacionaliniame laikraštyje, ir Vyriausybės nustatyta tvarka Juridinių asmenų registro tvarkytojo leidžiamame elektroniniame leidinyje viešiems pranešimams skelbti.\n\n7. Bendrijos veiklos sutartyje ir bendrijos dalyvių sutartyje, jeigu ji yra sudaryta, gali būti ir kitų nuostatų, neprieštaraujančių šiam ir kitiems įstatymams.\n\n8. Bendrijos veiklos sutarties ir bendrijos dalyvių sutarties, jeigu ji yra sudaryta, nuostatos keičiamos priimant sprendimą dėl sutarties keitimo. Sprendimą dėl bendrijos veiklos sutarties ir bendrijos dalyvių sutarties, jeigu ji yra sudaryta, keitimo priima visi bendrijos dalyviai. Sprendimas priimamas vienbalsiai, jei bendrijos veiklos sutartyje arba bendrijos dalyvių sutartyje, jeigu ji yra sudaryta, nenustatyta kitaip.\n\n9. Bendrijos veiklos sutartis, taip pat bendrijos veiklos sutarties pakeitimai įsigalioja nuo jų įregistravimo Juridinių asmenų registre, išskyrus su bendrijos steigimo tvarka ir įnašų įnešimu bendrijos steigimo metu susijusias bendrijos veiklos sutarties nuostatas, kurios įsigalioja nuo bendrijos veiklos sutarties sudarymo."
    },
    {
      "provision_ref": "art5",
      "section": "5",
      "title": "5 straipsnis. Juridinių asmenų registro ir Juridinių asmenų dalyvių informacinės sistemos duomenys",
      "content": "1. Be Civilinio kodekso 2.66 straipsnio 1 dalyje išvardytų duomenų, Juridinių asmenų registre nurodomi šie duomenys:\n\n1) šio įstatymo 4 straipsnio 3 dalies 4 punkte nurodyti duomenys apie bendrijos tikruosius narius, nurodant, kurie iš jų yra paskirti vykdyti valdymo organų pareigas, kaip nustatyta šio įstatymo 10 straipsnio 6 dalyje, ir jų paskyrimo datą;\n\n2) likvidatorius (vardas, pavardė, asmens kodas, gyvenamoji vieta), jo paskyrimo ir įgaliojimų pabaigos datos, likvidatoriaus įgaliojimai, išskyrus įstatymuose nustatytus įgaliojimus;\n\n3) veiklos laikotarpis, jeigu jis yra ribotas.\n\n2. Šio įstatymo 4 straipsnio 3 dalies 4 punkte nurodyti duomenys apie bendrijos tikruosius narius, kurie paskirti vykdyti valdymo organų pareigas, kaip nustatyta šio įstatymo 10 straipsnio 6 dalyje, pateikiami tiesiogiai Juridinių asmenų registro tvarkytojui kartu su kitais Civiliniame kodekse ir šiame įstatyme nustatytais bendrijai įregistruoti Juridinių asmenų registre reikalingais duomenimis ir dokumentais. Juridinių asmenų registro tvarkytojui taip pat tiesiogiai pateikiami duomenų apie tai, kurie Juridinių asmenų registre įregistruoti tikrieji nariai yra paskirti vykdyti valdymo organų pareigas, pasikeitimai.\n\n3. Šio įstatymo 4 straipsnio 3 dalies 4 punkte ir 4 dalies 1, 2 ir 3 punktuose nurodyti duomenys apie bendrijos dalyvius, jų įnašų dydžius (kai įnašas piniginis) ir (ar) vertes (kai įnašas nepiniginis), taip pat asmens tapimo bendrijos dalyviu ir narystės pabaigos datos pateikiami Juridinių asmenų dalyvių informacinės sistemos tvarkytojui šios informacinės sistemos nuostatuose nustatyta tvarka ne vėliau kaip per 5 dienas nuo bendrijos įregistravimo Juridinių asmenų registre dienos, o pasikeitus bendrijos dalyviams, šio įstatymo 4 straipsnio 3 dalies 4 punkte ir 4 dalies 1, 2 ir 3 punktuose nurodytiems duomenims – ne vėliau kaip per 5 dienas nuo šių pasikeitimų dienos. Teikiant duomenis apie bendrijos dalyvį – užsienio valstybės fizinį asmenį, papildomai nurodoma to asmens gimimo data (jeigu pagal užsienio valstybės teisės aktus asmens kodas nesuteikiamas, nurodoma tik gimimo data) ir valstybės, kuri išdavė asmens dokumentus, pavadinimas, o teikiant duomenis apie bendrijos dalyvį – užsienio valstybės juridinį asmenį, papildomai nurodoma valstybė, kurioje tas juridinis asmuo įregistruotas, registras, kuriame juridinis asmuo įregistruotas, ir jo įregistravimo tame registre data.\n\n4. Teikiant Juridinių asmenų dalyvių informacinės sistemos tvarkytojui šio įstatymo 4 straipsnio 3 dalies 4 punkte nurodytus duomenis apie bendrijos tikruosius narius ir šių duomenų pasikeitimus, kartu Juridinių asmenų dalyvių informacinės sistemos nuostatuose nustatyta tvarka pateikiamas prašymas šiuos duomenis įregistruoti Juridinių asmenų registre, išskyrus atvejį, kai tikrųjų narių duomenys jau yra įregistruoti Juridinių asmenų registre, kaip nustatyta šio straipsnio 2 dalyje. Juridinių asmenų dalyvių informacinės sistemos tvarkytojas šiuos duomenis perduoda Juridinių asmenų registro tvarkytojui per vieną darbo dieną nuo duomenų ir dokumentų pateikimo Juridinių asmenų dalyvių informacinės sistemos tvarkytojui dienos.\n\n5. Už šio straipsnio 3 dalyje nurodytų duomenų pateikimą Juridinių asmenų dalyvių informacinės sistemos tvarkytojui atsako bendrijos tikrieji nariai, paskirti vykdyti valdymo organų pareigas, kaip nustatyta šio įstatymo 10 straipsnio 6 dalyje.\n\n6. Juridinių asmenų dalyvių informacinėje sistemoje sukauptų duomenų apie bendrijos tikruosius narius pagrindu parengta informacija turintiems teisę ją gauti fiziniams ir juridiniams asmenims teikiama už atlyginimą, išskyrus atvejus, kai ji teikiama:\n\n1) bendrijos tikriesiems nariams, kai Juridinių asmenų dalyvių informacinėje sistemoje tvarkomi duomenys apie juos, kartą per kalendorinius metus;\n\n2) susijusiems registrams, valstybės informacinėms sistemoms;\n\n3) valstybės ir savivaldybės institucijoms ir įstaigoms teisės aktuose nustatytoms funkcijoms atlikti pagal prašymą ir (arba) sutartis.\n\n7. Juridinių asmenų dalyvių informacinėje sistemoje sukauptų duomenų apie komanditinės ūkinės bendrijos komanditorius pagrindu parengtą informaciją turi teisę gauti:\n\n1) komanditinė ūkinė bendrija ir jos dalyviai – tos komanditinės ūkinės bendrijos komanditorių duomenų pagrindu parengtą informaciją;\n\n2) susiję registrai, valstybės informacinės sistemos;\n\n3) valstybės ir savivaldybės institucijos ir įstaigos teisės aktuose nustatytoms funkcijoms atlikti pagal prašymą ir (arba) sutartis;\n\n4) kiti fiziniai ir juridiniai asmenys įstatymuose nustatytais atvejais – komanditinės ūkinės bendrijos komanditorių, kurių įnašo į komanditinę ūkinę bendriją dydis ir (ar) vertė sudaro daugiau negu 25 procentus visų dalyvių įnašų į komanditinę ūkinę bendriją dydžio ir (ar) vertės, duomenų pagrindu parengtą informaciją.\n\n8. Juridinių asmenų dalyvių informacinėje sistemoje sukauptų duomenų apie komanditinės ūkinės bendrijos komanditorius pagrindu parengta informacija teikiama už atlyginimą, išskyrus atvejus, kai ji teikiama komanditinės ūkinės bendrijos komanditoriams, kai Juridinių asmenų dalyvių informacinėje sistemoje tvarkomi duomenys apie juos, kartą per kalendorinius metus, taip pat šio straipsnio 7 dalies 2 ir 3 punktuose nurodytiems subjektams.\n\n9. Atlyginimo už Juridinių asmenų dalyvių informacinėje sistemoje sukauptų duomenų pagrindu parengtos informacijos teikimą dydis neturi viršyti Juridinių asmenų dalyvių informacinės sistemos administravimo išlaidų kartu su pagrįsta investicijų grąža."
    },
    {
      "provision_ref": "art6",
      "section": "6",
      "title": "6 straipsnis. Bendrijos dalyviai",
      "content": "1. Bendrijos dalyviais gali būti ir fiziniai, ir juridiniai asmenys (toliau – asmenys), steigiant bendriją sudarę bendrijos veiklos sutartį. Įregistravus bendriją, asmenys dalyvio teises gali įgyti ir kitais įstatymuose ar bendrijos veiklos sutartyje arba bendrijos dalyvių sutartyje, jeigu ji yra sudaryta, nustatytais atvejais ir tvarka.\n\n2. Bendrijoje turi būti ne mažiau kaip du dalyviai. Komanditinėje ūkinėje bendrijoje turi būti bent vienas tikrasis narys ir bent vienas komanditorius.\n\n3. Tikruoju nariu negali būti kitų bendrijų tikrieji nariai, individualių įmonių savininkai, valstybė, savivaldybės, valstybės įmonės, savivaldybės įmonės, biudžetinės įstaigos, ūkinės bendrijos ir individualios įmonės, taip pat Europos ekonominių interesų grupės ir jų nariai.\n\n4. Komanditoriumi negali būti valstybė, savivaldybės, valstybės įmonės, savivaldybės įmonės, biudžetinės įstaigos.\n\n5. Komanditinės ūkinės bendrijos dalyvis tuo pačiu metu negali būti tos pačios komanditinės ūkinės bendrijos tikruoju nariu ir komanditoriumi."
    },
    {
      "provision_ref": "art7",
      "section": "7",
      "title": "7 straipsnis. Dalyvių teisės ir pareigos",
      "content": "1. Dalyvio teisėmis laikoma Civiliniame kodekse, šiame ir kituose įstatymuose, bendrijos veiklos sutartyje ir bendrijos dalyvių sutartyje, jeigu ji yra sudaryta, nustatytų dalyvio turtinių ir neturtinių teisių visuma.\n\n2. Bendrijos veiklos sutartyje ar bendrijos dalyvių sutartyje, jeigu ji yra sudaryta, gali būti nustatyta, kad dalyvis gali perleisti savo teises tik gavęs visų kitų dalyvių sutikimą. Jeigu dalyvis nėra įvykdęs visų bendrijos veiklos sutartyje ar bendrijos dalyvių sutartyje, jeigu ji yra sudaryta, nustatytų įsipareigojimų dėl įnašo, perleidžiant dalyvio teises kartu pereina ir pareiga įnešti likusią įnašo dalį.\n\n3. Dalyviai bendrijos veiklos sutartyje ar bendrijos dalyvių sutartyje, jeigu ji yra sudaryta, nustatytomis sąlygomis ir tvarka turi teisę gauti bendrijos lėšų kaip avansu išmokamą pelną.\n\n4. Dalyviai turi teisę susipažinti su bendrijos dokumentais, išskyrus metinių ir tarpinių finansinių ataskaitų rinkinius, tokia tvarka ir tiek, kiek tai nustatyta bendrijos veiklos sutartyje ar bendrijos dalyvių sutartyje, jeigu ji yra sudaryta. Dalyviai turi teisę susipažinti su bendrijos metinių ir tarpinių finansinių ataskaitų rinkiniais, jeigu bendrija juos sudaro, bendrijos veiklos sutartyje ar bendrijos dalyvių sutartyje, jeigu ji yra sudaryta, nustatyta tvarka.\n\n5. Asmenys, kurie pasitraukė ar buvo pašalinti iš bendrijos, turi teisę reikalauti, kad bendrija su jais atsiskaitytų šio įstatymo 13 straipsnyje ir bendrijos veiklos sutartyje ar bendrijos dalyvių sutartyje, jeigu ji yra sudaryta, nustatyta tvarka.\n\n6. Dalyvis privalo bendrijos veiklos sutartyje ar bendrijos dalyvių sutartyje, jeigu ji yra sudaryta, nustatyta tvarka ir terminais įnešti įnašą į bendriją.\n\n7. Dalyvis, kuris yra bankrutuojantis ar likviduojamas, ne vėliau kaip per dešimt dienų po to, kai jam teisme iškelta bankroto byla ar pradėtas bankroto procesas ne teismo tvarka arba kai jis įgijo likviduojamo juridinio asmens statusą, apie tai privalo raštu pranešti kitiems dalyviams.\n\n8. Bendrija, įgyvendindama Civilinio kodekso 2.120 straipsnio 2 dalyje nustatytus reikalavimus, išduoda bendrijos dalyviui bendrijos veiklos sutarties ar bendrijos dalyvių sutarties, jeigu ji yra sudaryta, išrašą, kuriame turi būti nurodytas bendrijos pavadinimas, bendrijos dalyvis (fizinio asmens vardas, pavardė, asmens kodas, gyvenamoji vieta ar adresas korespondencijai; juridinio asmens pavadinimas, teisinė forma, kodas, buveinė), kuriam išduodamas šis išrašas, ir jo įnašo dydis, bendrijos veiklos sutarties ar bendrijos dalyvių sutarties, jeigu ji yra sudaryta, sudarymo data."
    },
    {
      "provision_ref": "art8",
      "section": "8",
      "title": "8 straipsnis. Dalyvių atsakomybė",
      "content": "1. Kai bendrijos prievolėms įvykdyti neužtenka bendrijos turto, bendrijos tikrieji nariai pagal bendrijos prievoles atsako solidariai visu savo turtu, o komanditoriai pagal komanditinės ūkinės bendrijos prievoles atsako tik tuo savo turtu, kurį įnešė ir (ar) įsipareigojo įnešti į komanditinę ūkinę bendriją.\n\n2. Asmuo, kuris nebėra tikrasis narys, pagal bendrijos prievoles, atsiradusias, kol jis buvo tikruoju nariu, atsako taip, kaip jis atsakytų būdamas tikruoju nariu. Mirus tikrajam nariui – fiziniam asmeniui arba pasibaigus tikrajam nariui – juridiniam asmeniui, šios dalies nuostatos taikomos ir tikrojo nario teisių perėmėjui, išskyrus valstybę ir savivaldybes."
    },
    {
      "provision_ref": "art9",
      "section": "9",
      "title": "9 straipsnis. Įnašai į bendriją",
      "content": "1. Bendrijos dalyvio įnašas yra dalyvio turtas, perduotas bendrijai.\n\n2. Įnašu gali būti pinigai ir kitoks turtas. Įnašu negali būti išimtas iš civilinės apyvartos turtas, taip pat darbai ir paslaugos.\n\n3. Bendrijos dalyvio nepiniginis įnašas įvertinamas visų bendrijos dalyvių sprendimu, kuris priimamas vienbalsiai, jeigu bendrijos veiklos sutartyje nenustatyta kitaip.\n\n4. Bendrijos dalyvių įnašai nuosavybės teise priklauso bendrijai."
    },
    {
      "provision_ref": "art10",
      "section": "10",
      "title": "10 straipsnis. Bendrijos reikalų tvarkymas",
      "content": "1. Bendrijos vardu veikia tik bendrijos tikrieji nariai.\n\n2. Sprendimus dėl tikrosios ūkinės bendrijos reikalų priima tikrieji nariai šiame įstatyme ir bendrijos veiklos sutartyje nustatyta tvarka. Sprendimus dėl komanditinės ūkinės bendrijos reikalų, išskyrus šio straipsnio 3 dalyje nurodytus sprendimus, priima tikrieji nariai šiame įstatyme ir bendrijos veiklos sutartyje nustatyta tvarka. Sprendimai turi būti įforminami raštu.\n\n3. Sprendimus dėl bendrijos veiklos sutarties ir bendrijos dalyvių sutarties, jeigu ji yra sudaryta, keitimo, taip pat dėl bendrijos reorganizavimo, pertvarkymo ir likvidavimo komanditinės ūkinės bendrijos tikrieji nariai priima kartu su komanditoriais.\n\n4. Bendrijos veiklos sutartyje gali būti nustatyta, kada ir kokia tvarka komanditinės ūkinės bendrijos tikrieji nariai, priimdami sprendimus dėl komanditinės ūkinės bendrijos reikalų, išskyrus šio straipsnio 3 dalyje nurodytus sprendimus, privalo gauti visų ar bendrijos veiklos sutartyje nustatytos komanditorių daugumos pritarimą. Komanditorių pritarimas nepanaikina tikrųjų narių atsakomybės už priimtus sprendimus.\n\n5. Kiekvienas tikrasis narys, įgyvendindamas priimtus sprendimus, turi teisę veikti bendrijos vardu, jeigu bendrijos veiklos sutartyje nenustatyta kitaip. Jeigu bendrijos vardu turi teisę veikti tik visi tikrieji nariai kartu, sandorius pasirašo visi tikrieji nariai, o kai yra kitų tikrųjų narių įgaliojimas sudaryti sandorius, juos gali pasirašyti vienas tikrasis narys.\n\n6. Tikrųjų narių sprendimu, kuris priimamas vienbalsiai, turi būti paskirti tikrieji nariai, kurie vykdo Civilinio kodekso 2.67 straipsnyje ir 2.82 straipsnio 3 dalyje nustatytas valdymo organų pareigas.\n\n7. Dalyvių sprendimas, kuriuo vienas iš dalyvių atleidžiamas nuo bendrų išlaidų ar nuostolių padengimo, negalioja."
    },
    {
      "provision_ref": "art11",
      "section": "11",
      "title": "11 straipsnis. Bendrijos buhalterinė apskaita ir finansinė atskaitomybė",
      "content": "1. Bendrija įmonių finansinę atskaitomybę reglamentuojančių įstatymų nustatyta tvarka sudaro finansinių ataskaitų rinkinį, jeigu tai yra nustatyta bendrijos veiklos sutartyje.\n\n2. Bendrija, kurios visi tikrieji nariai yra akcinės bendrovės ar uždarosios akcinės bendrovės, privalo įmonių finansinę atskaitomybę reglamentuojančių įstatymų nustatyta tvarka parengti metinį pranešimą ir sudaryti metinių finansinių ataskaitų rinkinį, neatsižvelgiant į tai, ar finansinių ataskaitų rinkinio sudarymas nustatytas bendrijos veiklos sutartyje.\n\n3. Bendrijos metinių finansinių ataskaitų rinkinys ir metinis pranešimas ne vėliau kaip per keturis mėnesius nuo finansinių metų pabaigos turi būti bendrijos veiklos sutartyje nustatyta tvarka dalyvių patvirtinti ir Civilinio kodekso nustatytu terminu pateikti Juridinių asmenų registro tvarkytojui.\n\n4. Bendrijos trumpesnio negu finansiniai metai laikotarpio, už kurį skirstoma bendrijos dalyviams skirta pelno dalis, tarpinių finansinių ataskaitų rinkinys ir tarpinis pranešimas ne vėliau kaip per trisdešimt dienų nuo sprendimo dėl jų patvirtinimo priėmimo dienos turi būti pateikti Juridinių asmenų registro tvarkytojui, jeigu bendrijos veiklos sutartyje nustatyta, kad bendrija sudaro finansinių ataskaitų rinkinį, arba šio straipsnio 2 dalyje nustatytu atveju."
    },
    {
      "provision_ref": "art12",
      "section": "12",
      "title": "12 straipsnis. Bendrijos pelno paskirstymas",
      "content": "1. Pasibaigus bendrijos finansiniams metams, iš bendrijos veiklos gautas pelnas paskirstomas bendrijos veiklos sutartyje ar bendrijos dalyvių sutartyje, jeigu ji yra sudaryta, nustatyta tvarka. Sprendimą dėl pelno už ankstesnius finansinius metus paskirstymo priima bendrijos tikrieji nariai vienbalsiai, jeigu bendrijos veiklos sutartyje nenustatyta kitaip.\n\n2. Dalyviams skirta iš bendrijos veiklos gauto pelno dalis bendrijos veiklos sutartyje ar bendrijos dalyvių sutartyje, jeigu ji yra sudaryta, nustatyta tvarka gali būti paskirstyta ir nepasibaigus bendrijos finansiniams metams – už trumpesnį negu finansiniai metai laikotarpį, jeigu bendrija per šį laikotarpį gavo pelno, neturi neįvykdytų prievolių, kurių terminai yra suėję iki sprendimo dėl pelno dalies paskirstymo priėmimo, ir paskirsčius iš bendrijos veiklos gautą dalyviams skirtą pelno dalį būtų pajėgi įvykdyti savo prievoles už einamuosius finansinius metus. Bendrija, kurios bendrijos veiklos sutartyje nustatyta, kad ji sudaro finansinių ataskaitų rinkinį, privalo sudaryti ir patvirtinti trumpesnio negu finansiniai metai laikotarpio, už kurį skirstoma bendrijos dalyviams skirta pelno dalis, tarpinių finansinių ataskaitų rinkinį. Bendrija, kurios visi tikrieji nariai yra akcinės bendrovės ar uždarosios akcinės bendrovės, privalo sudaryti ir patvirtinti trumpesnio negu finansiniai metai laikotarpio, už kurį skirstoma bendrijos dalyviams skirta pelno dalis, tarpinių finansinių ataskaitų rinkinį ir tarpinį pranešimą. Sprendimas dėl bendrijos, kuri privalo sudaryti ir patvirtinti tarpinių finansinių ataskaitų rinkinį, dalyviams skirto pelno dalies už trumpesnį negu finansiniai metai laikotarpį paskirstymo gali būti priimtas per tris mėnesius nuo laikotarpio, už kurį siūloma paskirstyti dalyviams skirto pelno dalį, pabaigos, bet ne anksčiau, negu buvo patvirtintas metinių finansinių ataskaitų rinkinys ir paskirstytas bendrijos pelnas už ankstesnius finansinius metus, ir ne vėliau kaip iki finansinių metų pabaigos. Sprendimą paskirstyti dalyviams skirtą pelno dalį priima bendrijos tikrieji nariai vienbalsiai, jeigu bendrijos veiklos sutartyje nenustatyta kitaip.\n\n3. Bendrijos tarpiniam pranešimui mutatis mutandis taikomos Lietuvos Respublikos įmonių finansinės atskaitomybės įstatymo nuostatos, reglamentuojančios metinio pranešimo rengimą ir skelbimą.\n\n4. Bendrijos pelno dalis, skirta dalyviams, paskirstoma kiekvienam dalyviui proporcingai jo įnašo dydžiui, jei bendrijos veiklos sutartyje ar bendrijos dalyvių sutartyje, jeigu ji yra sudaryta, nenustatyta kitaip.\n\n5. Šio straipsnio 1 dalyje nurodytu sprendimu dalyviui paskirta bendrijos pelno dalis turi būti sumažinta bendrijos lėšų kaip avansu išmokėto pelno suma, kurią tas dalyvis gavo šio įstatymo 7 straipsnio 3 dalyje nustatytu atveju, ir pelno dalies už trumpesnį negu finansiniai metai laikotarpį suma, kuri tam dalyviui buvo paskirta šio straipsnio 2 dalyje nustatytu atveju iki nurodyto sprendimo priėmimo.\n\n6. Tuo atveju, kai komanditinės ūkinės bendrijos finansinių metų pelno dalis, tenkanti komanditoriui, yra mažesnė negu jo per finansinius metus gautų lėšų kaip avansu išmokėto pelno suma, kurią tas komanditorius gavo šio įstatymo 7 straipsnio 3 dalyje nustatytu atveju, komanditorius komanditinei ūkinei bendrijai turi grąžinti sumą, viršijančią jam tenkančią metų pelno dalį. Tuo atveju, kai komanditinėje ūkinėje bendrijoje per finansinius metus yra susidarę nuostolių, komanditoriaus per finansinius metus iš komanditinės ūkinės bendrijos gautų lėšų kaip avansu išmokėto pelno suma, kurią tas komanditorius gavo šio įstatymo 7 straipsnio 3 dalyje nustatytu atveju, turi būti visa grąžinta komanditinei ūkinei bendrijai. Komanditorius komanditinei ūkinei bendrijai šioje dalyje nurodytas lėšų sumas turi grąžinti per trisdešimt dienų nuo metinių finansinių ataskaitų rinkinio patvirtinimo dienos, o jeigu bendrija nesudaro finansinių ataskaitų rinkinio, – ne vėliau kaip per penkis mėnesius nuo finansinių metų pabaigos.\n\n7. Kiekvienam bendrijos dalyviui paskirta pelno dalis turi būti išmokėta per tris mėnesius nuo sprendimo dėl pelno paskirstymo priėmimo dienos."
    },
    {
      "provision_ref": "art13",
      "section": "13",
      "title": "13 straipsnis. Dalyvio pasitraukimas ir pašalinimas iš bendrijos",
      "content": "1. Dalyvis iš bendrijos gali pasitraukti savo iniciatyva ar būti kitų bendrijos dalyvių pašalintas įstatymuose ir bendrijos veiklos sutartyje ar bendrijos dalyvių sutartyje, jeigu ji yra sudaryta, nustatyta tvarka. Kai dalyvis pasitraukia ar yra pašalinamas iš bendrijos, dalyvio teisės neperleidžiamos ir kiti asmenys jų neįgyja.\n\n2. Iš bendrijos pasitraukęs ar pašalintas asmuo, kuris buvo bendrijos tikrasis narys, nelaikomas dalyviu nuo duomenų apie jį išregistravimo iš Juridinių asmenų registro. Iš komanditinės ūkinės bendrijos pasitraukęs ar pašalintas asmuo, kuris buvo komanditorius, nelaikomas dalyviu nuo bendrijos veiklos sutartyje ar bendrijos dalyvių sutartyje, jeigu ji yra sudaryta, nustatyto momento.\n\n3. Bendrija asmeniui, kuris pasitraukė ar buvo pašalintas iš bendrijos, turi pinigais ar, jei tai nustatyta bendrijos veiklos sutartyje ar bendrijos dalyvių sutartyje, jeigu ji yra sudaryta, kitu turtu, įvertintu nepriklausomo turto vertintojo teisės aktų, reglamentuojančių turto vertinimą, nustatyta tvarka, perduoti jo įnešto į bendriją įnašo dydį šio straipsnio 2 dalyje nurodytą dieną atitinkančią bendrijos turto dalį, apskaičiuotą šiame įstatyme ir bendrijos veiklos sutartyje ar bendrijos dalyvių sutartyje, jeigu ji yra sudaryta, nustatyta tvarka.\n\n4. Asmuo, kuris pasitraukė ar buvo pašalintas iš bendrijos ir kurio nepiniginis įnašas yra individualiais požymiais apibūdintas daiktas, turi teisę reikalauti grąžinti jam šį daiktą, o bendrija turi jį grąžinti, jeigu dėl to nebus sutrikdyta bendrijos veikla. Jeigu individualiais požymiais apibūdinto daikto grąžinimas sutrikdytų bendrijos veiklą, asmeniui, kuris pasitraukė ar buvo pašalintas iš bendrijos, turi būti pinigais ar, jei tai nustatyta bendrijos veiklos sutartyje ar bendrijos dalyvių sutartyje, jeigu ji yra sudaryta, kitu turtu, įvertintu nepriklausomo turto vertintojo teisės aktų, reglamentuojančių turto vertinimą, nustatyta tvarka, perduota jo įnešto į bendriją įnašo dydį šio straipsnio 2 dalyje nurodytą dieną atitinkanti bendrijos turto dalis, apskaičiuota šiame įstatyme ir bendrijos veiklos sutartyje ar bendrijos dalyvių sutartyje, jeigu ji yra sudaryta, nustatyta tvarka. Bendrijos veiklos sutartyje ar bendrijos dalyvių sutartyje, jeigu ji yra sudaryta, gali būti nustatyta ir kitokia dalyvio nepiniginio įnašo, kuris yra individualiais požymiais apibūdintas daiktas, grąžinimo tvarka.\n\n5. Asmeniui, kuris pasitraukė ar buvo pašalintas iš bendrijos, perduodama bendrijos turto dalis turi būti padidinta jam tenkančia nepaskirstyto bendrijos pelno, dėl kurio paskirstymo sprendimas nebuvo priimtas iki šio straipsnio 2 dalyje nurodytos dienos, ar sumažinta jam tenkančia nepaskirstyto bendrijos nuostolio, susidariusio iki šio straipsnio 2 dalyje nurodytos dienos, dalimi, apskaičiuota šio įstatymo ir bendrijos veiklos sutartyje ar bendrijos dalyvių sutartyje, jeigu ji yra sudaryta, nustatyta tvarka.\n\n6. Šio straipsnio 5 dalyje nurodyta atsiskaitymo tvarka netaikoma iš komanditinės ūkinės bendrijos pasitraukusiam ar pašalintam asmeniui, kuris buvo komanditorius ir yra gavęs lėšų kaip avansu išmokėto pelno sumą šio įstatymo 7 straipsnio 3 dalyje nustatytu atveju. Šiuo atveju, jeigu komanditinės ūkinės bendrijos veiklos rezultatas:\n\n1) yra teigiamas (gautas pelnas), perduodama komanditinės ūkinės bendrijos turto dalis didinama gautą lėšų kaip avansu išmokėto pelno sumą viršijančia šiam asmeniui tenkančia nepaskirstyto komanditinės ūkinės bendrijos pelno, dėl kurio paskirstymo sprendimas nebuvo priimtas iki šio straipsnio 2 dalyje nurodytos dienos, dalimi arba mažinama dalimi, kuria gautų lėšų kaip avansu išmokėto pelno suma viršija nepaskirstytą pelno dalį;\n\n2) yra neigiamas (susidarė nuostolių), perduodama komanditinės ūkinės bendrijos turto dalis mažinama gautų lėšų kaip avansu išmokėto pelno suma arba šiam asmeniui tenkančia nepaskirstyto komanditinės ūkinės bendrijos nuostolio, dėl kurio paskirstymo sprendimas nebuvo priimtas iki šio straipsnio 2 dalyje nurodytos dienos, dalimi, atsižvelgiant į tai, kuri iš šių sumų yra didesnė;\n\n3) lygus nuliui, perduodama komanditinės ūkinės bendrijos turto dalis mažinama šio asmens gautų lėšų kaip avansu išmokėto pelno suma.\n\n7. Bendrijos veiklos sutartyje ar bendrijos dalyvių sutartyje, jeigu ji yra sudaryta, gali būti nustatyta kitokia, negu šio straipsnio 3–6 dalyse nurodyta, atsiskaitymo su asmenimis, kurie pasitraukė ar buvo pašalinti iš bendrijos ir yra neįvykdę ar netinkamai įvykdę sutartyje nustatytus įsipareigojimus, tvarka."
    },
    {
      "provision_ref": "art14",
      "section": "14",
      "title": "14 straipsnis. Bendrijos reorganizavimo ypatumai",
      "content": "1. Bendrija reorganizuojama Civiliniame kodekse nustatytais būdais ir nustatyta tvarka, išskyrus šiame įstatyme nustatytus bendrijos reorganizavimo ypatumus.\n\n2. Reorganizavime gali dalyvauti ir tikrosios ūkinės bendrijos, ir komanditinės ūkinės bendrijos.\n\n3. Nuo viešo paskelbimo apie reorganizavimo sąlygų sudarymą šio įstatymo 4 straipsnio 3 dalies 9 punkte nurodytame šaltinyje dienos bendrija, kuri po reorganizavimo pasibaigia, įgyja reorganizuojamos bendrijos statusą, o bendrija, kuri po reorganizavimo tęsia veiklą, – reorganizavime dalyvaujančios bendrijos statusą.\n\n4. Sprendimą dėl reorganizavimo priima kiekvienos reorganizuojamos ir reorganizavime dalyvaujančios bendrijos visi dalyviai vienbalsiai. Bendrijos veiklos sutartyje gali būti nustatyta, kad sprendimas dėl reorganizavimo gali būti priimtas bendrijos dalyvių balsų dauguma, kuri negali būti mažesnė kaip 2/3 dalyvių balsų. Sprendimą reorganizuoti bendriją patvirtinantis dokumentas turi būti pateiktas Juridinių asmenų registro tvarkytojui.\n\n5. Reorganizavimo būdu sukurta bendrija įregistruojama po to, kai yra sudaryta bendrijos veiklos sutartis ir Juridinių asmenų registro tvarkytojui pateikti įstatymuose nurodyti bendrijai registruoti reikalingi dokumentai.\n\n6. Reorganizavimas laikomas baigtu, kai įregistruojamos visos po reorganizavimo sukurtos naujos bendrijos ar įregistruojami visų bendrijų, tęsiančių veiklą, bendrijos veiklos sutarčių pakeitimai."
    },
    {
      "provision_ref": "art15",
      "section": "15",
      "title": "15 straipsnis. Bendrijos pertvarkymo ypatumai",
      "content": "1. Tikroji ūkinė bendrija gali būti pertvarkoma į šios teisinės formos juridinius asmenis:\n\n1) komanditinę ūkinę bendriją;\n\n2) akcinę bendrovę;\n\n3) uždarąją akcinę bendrovę;\n\n4) žemės ūkio bendrovę;\n\n5) kooperatinę bendrovę (kooperatyvą);\n\n6) individualią įmonę;\n\n7) viešąją įstaigą;\n\n8) mažąją bendriją.\n\n2. Komanditinė ūkinė bendrija gali būti pertvarkoma į tikrąją ūkinę bendriją ar į kitos šio straipsnio 1 dalies 2-8 punktuose nurodytos teisinės formos juridinį asmenį.\n\n3. Sprendimą dėl pertvarkymo priima visi dalyviai vienbalsiai. Bendrijos veiklos sutartyje gali būti nustatyta, kad sprendimas dėl pertvarkymo gali būti priimtas bendrijos dalyvių balsų dauguma, kuri negali būti mažesnė kaip 2/3 dalyvių balsų. Kai dalyviai priima sprendimą pertvarkyti bendriją, kartu turi būti priimami naujos teisinės formos juridinio asmens steigimo dokumentai. Šie dokumentai turi atitikti to juridinio asmens teisinę formą reglamentuojančių įstatymų reikalavimus.\n\n4. Nuo sprendimo pertvarkyti bendriją priėmimo dienos bendrija įgyja pertvarkomos bendrijos statusą. Sprendimą pertvarkyti bendriją patvirtinantis dokumentas turi būti pateiktas Juridinių asmenų registro tvarkytojui ne vėliau kaip pirmą viešo paskelbimo apie bendrijos pertvarkymą dieną.\n\n5. Apie sprendimą pertvarkyti bendriją turi būti viešai paskelbta šio įstatymo 4 straipsnio 3 dalies 9 punkte nurodytame šaltinyje tris kartus ne mažesniais kaip trisdešimties dienų intervalais arba viešai paskelbta šio įstatymo 4 straipsnio 3 dalies 9 punkte nurodytame šaltinyje vieną kartą ir raštu pranešta visiems bendrijos kreditoriams. Pranešime turi būti Civilinio kodekso 2.44 straipsnyje nustatyta informacija apie bendriją, taip pat turi būti nurodyta juridinio asmens, į kurį pertvarkoma bendrija, teisinė forma, kur ir nuo kada galima susipažinti su naujos teisinės formos juridinio asmens steigimo dokumentais.\n\n6. Bendrija gali būti pertvarkoma į akcinę bendrovę arba uždarąją akcinę bendrovę, vadovaujantis Lietuvos Respublikos akcinių bendrovių įstatymo nuostatomis dėl kitos teisinės formos juridinio asmens pertvarkymo į bendrovę.\n\n7. Bendrija gali būti pertvarkoma į žemės ūkio bendrovę, jeigu bendrijoje yra ne mažiau kaip du dalyviai ir jos pajamos už žemės ūkio produkciją ir suteiktas paslaugas žemės ūkiui per praėjusius finansinius metus sudarė daugiau kaip penkiasdešimt procentų visų pardavimo grynųjų pajamų.\n\n8. Bendrija gali būti pertvarkoma į kooperatinę bendrovę (kooperatyvą), jeigu bendrijoje yra ne mažiau kaip penki dalyviai.\n\n9. Bendrija gali būti pertvarkoma į individualią įmonę tuo atveju, kai bendrijoje lieka vienas dalyvis – fizinis asmuo, kuris tampa po pertvarkymo veiksiančios individualios įmonės savininku.\n\n10. Bendrija gali būti pertvarkoma į mažąją bendriją, jeigu visi bendrijos dalyviai yra fiziniai asmenys ir jų yra ne daugiau kaip dešimt.\n\n11. Naujos teisinės formos juridinio asmens steigimo dokumentai įregistruojami Juridinių asmenų registre ir Juridinių asmenų registro duomenys pakeičiami po to, kai yra išrinkti (sudaryti) naujos teisinės formos juridinio asmens valdymo organai, sudarytas pertvarkomos bendrijos balansas, įvykdytos šiame įstatyme ir kituose teisės aktuose nustatytos su bendrijos pertvarkymu į naujos teisinės formos juridinį asmenį susijusios sąlygos ir Juridinių asmenų registrui yra pateikti įstatymuose nustatyti dokumentai.\n\n12. Pertvarkymas laikomas baigtu, kai naujos teisinės formos juridinio asmens steigimo dokumentai yra įregistruoti Juridinių asmenų registre."
    },
    {
      "provision_ref": "art16",
      "section": "16",
      "title": "16 straipsnis. Bendrijos likvidavimas",
      "content": "1. Bendrija gali būti likviduojama Civiliniame kodekse nustatytais juridinių asmenų likvidavimo pagrindais.\n\n2. Bendrijos likvidavimo tvarką nustato Civilinis kodeksas ir šis įstatymas. Kai sprendimą likviduoti bendriją priima Juridinių asmenų registro tvarkytojas, bendrija likviduojama taikant Civilinio kodekso nuostatas, reglamentuojančias juridinio asmens likvidavimą Juridinių asmenų registro tvarkytojo iniciatyva.\n\n3. Sprendimas likviduoti bendriją priimamas bendrijos veiklos sutartyje nustatyta bendrijos dalyvių balsų dauguma, kuri negali būti mažesnė kaip 2/3 dalyvių balsų.\n\n4. Bendrija, kurioje liko tik vienas dalyvis, turi būti likviduojama, jeigu likęs bendrijos dalyvis per šešis mėnesius po tokio dalyvių skaičiaus sumažėjimo nenusprendžia bendrijos reorganizuoti ar pertvarkyti, išskyrus atvejus, kai per šį laikotarpį į bendriją priimamas naujas dalyvis.\n\n5. Nuo sprendimo likviduoti bendriją priėmimo dienos bendrija įgyja likviduojamos bendrijos statusą.\n\n6. Bendrijos likvidatorius įgyja bendrijos tikrųjų narių kompetenciją dėl sandorių sudarymo bei teises ir pareigas, nustatytas Civilinio kodekso 2.67 straipsnyje ir 2.82 straipsnio 3 dalyje, nuo jo paskyrimo, išskyrus Civiliniame kodekse nustatytus atvejus.\n\n7. Po atsiskaitymo su likviduojamos bendrijos kreditoriais likęs turtas padalijamas bendrijos dalyviams proporcingai jų įnašų dydžiui, buvusiam sprendimo likviduoti bendriją priėmimo dieną, jei bendrijos veiklos sutartyje ar bendrijos dalyvių sutartyje, jeigu ji yra sudaryta, nenustatyta kitaip.\n\n8. Jei bendrijos veiklos sutartyje ar bendrijos dalyvių sutartyje, jeigu ji yra sudaryta, nenustatyta kitaip, pirmiausia proporcinga įnešto įnašo dydžiui komanditinės ūkinės bendrijos turto dalis perduodama komanditoriams, po to – tikriesiems nariams.\n\n9. Likviduojamos bendrijos dalyviui, kuris sprendimo likviduoti bendriją priėmimo dieną nėra įvykdęs bendrijos veiklos sutartyje ar bendrijos dalyvių sutartyje, jeigu ji yra sudaryta, nurodyto įsipareigojimo dėl įnašo, perduodama proporcinga įnašo dydžiui bendrijos turto dalis.\n\n10. Jeigu komanditinės ūkinės bendrijos turto nepakanka atsiskaityti su kreditoriais, komanditorius, kuris sprendimo likviduoti komanditinę ūkinę bendriją priėmimo dieną nėra įvykdęs bendrijos veiklos sutartyje ar bendrijos dalyvių sutartyje, jeigu ji yra sudaryta, nurodytų įsipareigojimų dėl įnašo, yra solidariai atsakingas pagal komanditinės ūkinės bendrijos prievoles, atsižvelgiant į bendrijos veiklos sutartyje ar bendrijos dalyvių sutartyje, jeigu ji yra sudaryta, nurodytus to komanditoriaus įsipareigojimus.\n\n11. Likviduojamos bendrijos dalyviui proporcinga jo įnešto į bendriją įnašo dydžiui bendrijos turto dalis perduodama pinigais ar, jei tai nustatyta bendrijos veiklos sutartyje ar bendrijos dalyvių sutartyje, jeigu ji yra sudaryta, kitu turtu, įvertintu nepriklausomo turto vertintojo teisės aktų, reglamentuojančių turto vertinimą, nustatyta tvarka. Likviduojamos bendrijos dalyvis, kurio nepiniginis įnašas – individualiais požymiais apibūdintas daiktas, turi teisę reikalauti grąžinti jam šį daiktą, o bendrija turi jį grąžinti, jeigu dėl to nebus pažeista šio straipsnio 7 dalyje nustatyta atsiskaitymo su kreditoriais ir dalyviais tvarka. Priešingu atveju likviduojamos bendrijos dalyviui pinigais ar, jei tai nustatyta bendrijos veiklos sutartyje ar bendrijos dalyvių sutartyje, jeigu ji yra sudaryta, kitu turtu, įvertintu nepriklausomo turto vertintojo teisės aktų, reglamentuojančių turto vertinimą, nustatyta tvarka, perduodama proporcinga jo įnešto į bendriją įnašo dydžiui bendrijos turto dalis. Bendrijos veiklos sutartyje ar bendrijos dalyvių sutartyje, jeigu ji yra sudaryta, gali būti nustatyta ir kitokia nepiniginio įnašo, kuris yra individualiais požymiais apibūdintas daiktas, grąžinimo tvarka.\n\n12. Be kitų šiame įstatyme ir Civiliniame kodekse nustatytų pareigų, bendrijos likvidatorius privalo:\n\n1) šio įstatymo 4 straipsnio 3 dalies 9 punkte nurodytame šaltinyje viešai paskelbti apie bendrijos likvidavimą ir pateikti Juridinių asmenų registro tvarkytojui dokumentus, patvirtinančius sprendimą likviduoti bendriją, ir duomenis apie save (vardas, pavardė, asmens kodas, gyvenamoji vieta);\n\n2) sudaryti bendrijos likvidavimo laikotarpio pradžios bendrijos balansą;\n\n3) inicijuoti turto išieškojimą iš ūkinės bendrijos tikrųjų narių, taip pat iš asmenų, kurie nebėra tikrieji nariai, vadovaujantis šio įstatymo 8 straipsnio 2 dalimi, ir iš komanditinės ūkinės bendrijos komanditorių, vadovaujantis šio įstatymo 8 straipsnio 1 dalimi, jeigu bendrijos turto nepakanka kreditorių reikalavimams įvykdyti;\n\n4) šio įstatymo nustatyta tvarka perduoti bendrijos dalyviams bendrijos turtą, likusį po atsiskaitymo su likviduojamos bendrijos kreditoriais, ir surašyti tokio turto priėmimo–perdavimo aktus;\n\n5) perduoti saugoti bendrijos dokumentus Lietuvos Respublikos dokumentų ir archyvų įstatymo nustatyta tvarka;\n\n6) sudaryti bendrijos likvidavimo aktą. Bendrijos likvidavimo akte nurodoma informacija apie prievolių įvykdymą ir patvirtinama, kad atlikti visi su bendrijos likvidavimu susiję veiksmai;\n\n7) panaikinti bendrijos interneto svetainės adresą, jeigu bendrija jį turi;\n\n8) Juridinių asmenų registro tvarkytojui pateikti bendrijos likvidavimo aktą ir kitus dokumentus, reikalingus bendrijai išregistruoti.\n\n13. Jeigu sprendimas likviduoti bendriją atšaukiamas, dokumentas, patvirtinantis likvidavimo atšaukimą, turi būti pateiktas Juridinių asmenų registro tvarkytojui.“"
    },
    {
      "provision_ref": "art2",
      "section": "2",
      "title": "2 straipsnis. Šio įstatymo 1 straipsnyje išdėstyto Lietuvos Respublikos ūkinių bendrijų įstatymo 5 straipsnio redakcija",
      "content": "Šio įstatymo 1 straipsnyje išdėstyto Lietuvos Respublikos ūkinių bendrijų įstatymo 5 straipsnio redakciją išdėstyti taip:\n\n„5 straipsnis. Juridinių asmenų registro duomenys\n\nBe Civilinio kodekso 2.66 straipsnyje išvardytų duomenų, Juridinių asmenų registre nurodomi šie duomenys:\n\n1) likvidatorius (vardas, pavardė, asmens kodas, gyvenamoji vieta), jo paskyrimo ir įgaliojimų pabaigos datos, likvidatoriaus įgaliojimai, išskyrus įstatymuose nustatytus įgaliojimus;\n\n2) veiklos laikotarpis, jeigu jis yra ribotas.“"
    },
    {
      "provision_ref": "art3",
      "section": "3",
      "title": "3 straipsnis. Įstatymo įsigaliojimas, įgyvendinimas ir taikymas",
      "content": "1. Šio įstatymo 1 straipsnyje išdėstyto Lietuvos Respublikos ūkinių bendrijų įstatymo 5 straipsnis įsigalioja 2019 m. sausio 1 d.\n\n2. Šio įstatymo 2 straipsnyje išdėstyta Lietuvos Respublikos ūkinių bendrijų įstatymo 5 straipsnio redakcija galioja iki 2018 m. gruodžio 31 d.\n\n3. Lietuvos Respublikos Vyriausybė, Lietuvos Respublikos teisingumo ministras ir Juridinių asmenų registro tvarkytojas iki 2018 m. sausio 1 d. priima su šio įstatymo 1 straipsnyje išdėstyto Lietuvos Respublikos ūkinių bendrijų įstatymo 5 straipsnio įgyvendinimu susijusius teisės aktus.\n\n4. Tikrosios ūkinės bendrijos ir komanditinės ūkinės bendrijos, įsteigtos iki 2018 m. gruodžio 31 d., šio įstatymo 1 straipsnyje išdėstyto Lietuvos Respublikos ūkinių bendrijų įstatymo 5 straipsnio 1 dalies 1 punkte nurodytus duomenis apie tai, kurie tikrieji nariai yra paskirti vykdyti valdymo organų pareigas, ir jų paskyrimo datą Juridinių asmenų registro tvarkytojui turi pateikti iki 2019 m. sausio 5 d., o šio įstatymo 1 straipsnyje išdėstyto Lietuvos Respublikos ūkinių bendrijų įstatymo 5 straipsnio 3 dalyje nurodytus duomenis, jeigu jie nesikeitė nuo 2018 m. gruodžio 31 d. iki 2019 m. birželio 30 d., Juridinių asmenų dalyvių informacinės sistemos tvarkytojui turi pateikti iki 2019 m. rugpjūčio 31 d.\n\n5. Nuo šio įstatymo įsigaliojimo dienos iki 2018 m. gruodžio 31 d. komanditinių ūkinių bendrijų komanditoriai ir jų duomenys (fizinio asmens vardas, pavardė, asmens kodas, gyvenamoji vieta ar adresas korespondencijai; juridinio asmens pavadinimas, teisinė forma, kodas, buveinė) registruojami Juridinių asmenų registre Lietuvos Respublikos civiliniame kodekse ir Juridinių asmenų registro nuostatuose nustatyta tvarka.\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentė                                                                                        Dalia Grybauskaitė"
    }
  ],
  "definitions": []
}

{
  "id": "lt-law-xi-2388",
  "type": "statute",
  "title": "Lietuvos Respublikos teatrų ir koncertinių įstaigų įstatymo 4, 5, 6, 7, 9, 10, 12, 13, 14, 17, 19 ir 20 straipsnių pakeitimo įstatymas",
  "short_name": "XI-2388",
  "status": "in_force",
  "issued_date": "2012-11-08",
  "in_force_date": "2013-01-01",
  "url": "https://e-tar.lt/portal/lt/legalAct/TAR.8FDBE8C0119C/RLULIpUuor",
  "provisions": [
    {
      "provision_ref": "art1",
      "section": "1",
      "title": "1 straipsnis. 4 straipsnio 1 ir 3 dalių pakeitimas",
      "content": "1. Pakeisti 4 straipsnio 1 dalį ir ją išdėstyti taip:\n\n„1. Nacionaliniai teatrai ir nacionalinės koncertinės įstaigos yra biudžetinės įstaigos, kurių savininkė yra valstybė. Savininko teises ir pareigas įgyvendina Lietuvos Respublikos kultūros ministerija (toliau – Vyriausybės įgaliota valstybės valdymo institucija). Nacionaliniai teatrai ir nacionalinės koncertinės įstaigos steigiamos įstatymu arba Lietuvos Respublikos Vyriausybės (toliau – Vyriausybė) nutarimu, o sprendimą dėl nacionalinio teatro ar nacionalinės koncertinės įstaigos statuso suteikimo ir panaikinimo valstybės teatrui, kuris yra biudžetinė įstaiga, ar koncertinei įstaigai, kuri yra biudžetinė įstaiga, priima Vyriausybė jos įgaliotos valstybės valdymo institucijos teikimu.“\n\n2. Pakeisti 4 straipsnio 3 dalį ir ją išdėstyti taip:\n\n„3. Pagal Vyriausybės įgaliotos valstybės valdymo institucijos patvirtintas sezonines ir perspektyvines kūrybinės veiklos programas nacionaliniame teatre ir nacionalinėje koncertinėje įstaigoje pristatomi iškiliausi nacionalinės ir pasaulinės kūrybos laimėjimai. Nacionalinis teatras ir nacionalinė koncertinė įstaiga užtikrina visavertę šalies scenos meno sklaidą šalyje ir užsienyje.“"
    },
    {
      "provision_ref": "art2",
      "section": "2",
      "title": "2 straipsnis. 5 straipsnio 3, 4, 5, 6 ir 7 dalių pakeitimas",
      "content": "1. Pakeisti 5 straipsnio 3 dalį ir ją išdėstyti taip:\n\n„3. Juridinis asmuo pripažįstamas teatru ar koncertine įstaiga Vyriausybės įgaliotos valstybės valdymo institucijos nustatyta tvarka, jeigu jis atitinka šias sąlygas:\n\n1) jo repertuarą sudaro viešai atliekami literatūros ir (ar) meno kūriniai;\n\n2) jo atlikėjai arba atlikėjų kolektyvas (kolektyvai) yra profesionalai, turintys profesinį išsilavinimą ar profesionalaus scenos meno įgūdžių ir pagrindines pajamas gaunantys iš šios profesinės veiklos;\n\n3) jis turi organizacines technines sąlygas profesionaliai scenos meno veiklai (tam tinkamas patalpas, administracijos personalą).“\n\n2. Pakeisti 5 straipsnio 4 dalį ir ją išdėstyti taip:\n\n„4. Juridinis asmuo, siekdamas šio straipsnio 3 dalyje numatyto pripažinimo teatru ar koncertine įstaiga, Vyriausybės įgaliotai valstybės valdymo institucijai kartu su prašymu pateikia šiuos dokumentus:\n\n1) juridinio asmens steigimo dokumentų nuorašus;\n\n2) dokumentų apie vykdomą ir (ar) numatomą vykdyti kūrybinę veiklą, turimą ir (ar) planuojamą repertuarą nuorašus;\n\n3) atlikėjų arba atlikėjų kolektyvo (kolektyvų) sąrašą ir atlikėjų profesinį išsilavinimą ar profesinius scenos meno įgūdžius patvirtinančių dokumentų nuorašus;\n\n4) dokumentų, įrodančių veiklai tinkamų patalpų valdymą nuosavybės, patikėjimo teise ar nuomos, panaudos sutarčių pagrindu, nuorašus ir informaciją apie administracijos personalą.“\n\n3. Pakeisti 5 straipsnio 5 dalį ir ją išdėstyti taip:\n\n„5. Vyriausybės įgaliota valstybės valdymo institucija gautus prašymus išnagrinėja per 30 kalendorinių dienų nuo prašymo gavimo dienos ir atsižvelgdama į Teatrų ir koncertinių įstaigų tarybos rekomendacijas priima sprendimą pripažinti ar atsisakyti pripažinti juridinį asmenį teatru ar koncertine įstaiga. Per 5 darbo dienas nuo sprendimo priėmimo dienos ji apie tai raštu praneša juridiniam asmeniui. Šis sprendimas Lietuvos Respublikos administracinių bylų teisenos įstatymo nustatyta tvarka gali būti skundžiamas teismui.“\n\n4. Pakeisti 5 straipsnio 6 dalį ir ją išdėstyti taip:\n\n„6. Teatras ar koncertinė įstaiga kiekvienais metais iki einamųjų metų gegužės mėnesio pabaigos Vyriausybės įgaliotai valstybės valdymo institucijai pateikia šios institucijos nustatytos formos veiklos ataskaitą. Vyriausybės įgaliota valstybės valdymo institucija, įvertinusi pateiktas ataskaitas ir atsižvelgdama į Teatrų ir koncertinių įstaigų tarybos rekomendacijas, turi teisę pripažinti netekusiu galios priimtą sprendimą pripažinti juridinį asmenį teatru ar koncertine įstaiga, jeigu juridinis asmuo neatitinka šio straipsnio 3 dalyje nustatytų sąlygų. Šis sprendimas Lietuvos Respublikos administracinių bylų teisenos įstatymo nustatyta tvarka gali būti skundžiamas teismui.“\n\n5. Pakeisti 5 straipsnio 7 dalį ir ją išdėstyti taip:\n\n„7. Kai numatoma reorganizuoti, likviduoti ar pertvarkyti teatrą ar koncertinę įstaigą, teatro ar koncertinės įstaigos valdymo organas praneša Vyriausybės įgaliotai valstybės valdymo institucijai apie būsimą sprendimą prieš 30 dienų.“"
    },
    {
      "provision_ref": "art3",
      "section": "3",
      "title": "3 straipsnis. 6 straipsnio 1 dalies pakeitimas",
      "content": "Pakeisti 6 straipsnio 1 dalį ir ją išdėstyti taip:\n\n„1. Nacionaliniame teatre ir nacionalinėje koncertinėje įstaigoje turi veikti kolegiali patariamojo balso teisę turinti meno taryba. Nacionalinio teatro ir nacionalinės koncertinės įstaigos meno tarybos sudėtį teatro ar koncertinės įstaigos vadovo teikimu tvirtina savininko teises ir pareigas įgyvendinanti institucija. Meno tarybai negali vadovauti teatro ar koncertinės įstaigos vadovas.“"
    },
    {
      "provision_ref": "art4",
      "section": "4",
      "title": "4 straipsnis. 7 straipsnio pakeitimas",
      "content": "1. Pakeisti 7 straipsnį ir jį išdėstyti taip:\n\n„7 straipsnis. Teatrų ir koncertinių įstaigų valstybės finansavimas\n\n1. Nacionalinio teatro ir nacionalinės koncertinės įstaigos kūrybinės veiklos programai vykdyti, atsižvelgiant į savininko teises ir pareigas įgyvendinančios institucijos patvirtintą nacionalinio teatro ar nacionalinės koncertinės įstaigos sezoninę ir perspektyvinę kūrybinės veiklos programą, skiriami valstybės biudžeto asignavimai išlaidoms, iš jų darbo užmokesčiui ir turtui įsigyti, Lietuvos valstybės biudžete nurodomi atskiroje eilutėje.\n\n2. Valstybės ar savivaldybės teatrams ir koncertinėms įstaigoms iš valstybės ir savivaldybių biudžetų skiriami asignavimai išlaidoms, iš jų darbo užmokesčiui ir turtui įsigyti, Vyriausybės įgaliotos valstybės valdymo institucijos arba savivaldybių tarybų patvirtintoms sezoninėms ir perspektyvinėms kūrybinės veiklos programoms vykdyti.\n\n3. Valstybės, savivaldybių teatrai ir koncertinės viešosios įstaigos bei kiti teatrai ir koncertinės įstaigos gali gauti valstybės ir savivaldybių biudžetų asignavimų, įstatymų nustatyta tvarka dalyvaudami Vyriausybės įgaliotos valstybės valdymo institucijos arba savivaldybių tarybų skelbiamuose konkursuose atitinkamoms kūrybinės veiklos programoms, finansuojamoms iš valstybės arba savivaldybių biudžetų, vykdyti.“"
    },
    {
      "provision_ref": "art5",
      "section": "5",
      "title": "5 straipsnis. 9 straipsnio pakeitimas",
      "content": "Pakeisti 9 straipsnį ir jį išdėstyti taip:\n\n„9 straipsnis. Teatrų ir koncertinių įstaigų kūrybinių darbuotojų darbo santykių reglamentavimo ypatumai\n\nSu teatrų ir koncertinių įstaigų kūrybiniais darbuotojais sudaromos darbo sutartys. Kolektyvinėse sutartyse nustatytais atvejais su teatrų ir koncertinių įstaigų kūrybiniais darbuotojais gali būti sudaromos terminuotos darbo sutartys ne ilgiau kaip penkeriems metams. Teatrų ir koncertinių įstaigų kūrybinių darbų sąrašą nustato Vyriausybės įgaliota valstybės valdymo institucija. Nacionalinių, valstybės ir savivaldybių teatrų bei koncertinių įstaigų kūrybiniai darbuotojai, dirbantys pagal neterminuotas darbo sutartis, atestuojami kas treji metai Vyriausybės įgaliotos valstybės valdymo institucijos patvirtintuose atestavimo nuostatuose nustatyta tvarka. Kituose teatruose ir koncertinėse įstaigose kūrybiniai darbuotojai atestuojami kas treji metai, jų atestavimo tvarką nustato darbdavys arba jo įgaliotas asmuo.“"
    },
    {
      "provision_ref": "art6",
      "section": "6",
      "title": "6 straipsnis. 10 straipsnio 1 dalies pakeitimas",
      "content": "Pakeisti 10 straipsnio 1 dalį ir ją išdėstyti taip:\n\n„1. Nacionalinių, valstybės ir savivaldybių teatrų ir koncertinių įstaigų vadovai į pareigas priimami konkurso būdu. Kvalifikacinius reikalavimus nacionalinių, valstybės ir savivaldybių teatrų ir koncertinių įstaigų vadovams, taip pat konkursų tvarką nustato Vyriausybės įgaliota valstybės valdymo institucija. Su konkursą laimėjusiu asmeniu sudaroma terminuota darbo sutartis penkeriems metams.“"
    },
    {
      "provision_ref": "art7",
      "section": "7",
      "title": "7 straipsnis. 12 straipsnio pakeitimas",
      "content": "Pakeisti 12 straipsnį ir jį išdėstyti taip:\n\n„12 straipsnis. Kompensacijos už muzikos instrumentų naudojimą\n\nTais atvejais, kai teatrų ir koncertinių įstaigų kūrybiniai darbuotojai kūrybinei veiklai naudoja asmeninės nuosavybės teise jiems priklausančius muzikos instrumentus, teatrai ar koncertinės įstaigos Vyriausybės įgaliotos valstybės valdymo institucijos nustatyta tvarka už instrumentų naudojimą moka kūrybiniams darbuotojams kompensacijas.“"
    },
    {
      "provision_ref": "art8",
      "section": "8",
      "title": "8 straipsnis. 13 straipsnio 6 ir 7 dalių pakeitimas",
      "content": "1. Pakeisti 13 straipsnio 6 dalį ir ją išdėstyti taip:\n\n„6. Kompensacines išmokas Vyriausybės nustatyta tvarka skiria Vyriausybės įgaliota valstybės valdymo institucija, o jas moka Valstybinio socialinio draudimo fondo valdybos prie Socialinės apsaugos ir darbo ministerijos įgaliotos Valstybinio socialinio draudimo fondo administravimo įstaigos.“\n\n2. Pakeisti 13 straipsnio 7 dalį ir ją išdėstyti taip:\n\n„7. Kompensacinė išmoka asmenims skiriama ir mokama nuo teisės gauti kompensacinę išmoką atsiradimo dienos, tačiau ne daugiau kaip už 12 mėnesių iki dokumentų kompensacinei išmokai skirti gavimo Vyriausybės įgaliotoje valstybės valdymo institucijoje dienos.“"
    },
    {
      "provision_ref": "art9",
      "section": "9",
      "title": "9 straipsnis. 14 straipsnio 2 ir 3 dalių pakeitimai",
      "content": "1. Pakeisti 14 straipsnio 2 dalį ir ją išdėstyti taip:\n\n„2. Nacionalinių, valstybės ir savivaldybių teatrų ir koncertinių įstaigų repertuaras sudaromas remiantis sezoninėmis ir perspektyvinėmis kūrybinės veiklos programomis. Jas tvirtina biudžetinės įstaigos savininko teises ir pareigas įgyvendinanti institucija, o viešosios įstaigos – visuotinis dalininkų susirinkimas ar savininkas. Sezoninės kūrybinės veiklos programos tvirtinamos kiekvienais metais iki einamųjų metų birželio mėnesio pabaigos. Perspektyvinė kūrybinės veiklos programa rengiama trejų–penkerių metų laikotarpiui.“\n\n2. Pakeisti 14 straipsnio 3 dalį ir ją išdėstyti taip:\n\n„3. Nacionalinių, valstybės ir savivaldybių teatrų ir koncertinių įstaigų vadovai kiekvienais metais iki einamųjų metų gegužės mėnesio pabaigos biudžetinės įstaigos savininko teises ir pareigas įgyvendinančiai institucijai, o viešosios įstaigos – visuotiniam dalininkų susirinkimui ar savininkui pateikia teatro ar koncertinės įstaigos sezoninės ir perspektyvinės kūrybinės veiklos programos įgyvendinimo ataskaitą.“"
    },
    {
      "provision_ref": "art10",
      "section": "10",
      "title": "10 straipsnis. 17 straipsnio 1 dalies pakeitimas",
      "content": "Pakeisti 17 straipsnio 1 dalį ir ją išdėstyti taip:\n\n„1. Teatrai ir koncertinės įstaigos spektaklius, koncertus ir gastroles planuoja ir organizuoja savarankiškai. Nacionalinių, valstybės ir savivaldybių teatrų ir koncertinių įstaigų gastrolių organizavimo tvarką nustato biudžetinių įstaigų savininko teises ir pareigas įgyvendinanti institucija, o viešųjų įstaigų – visuotinis dalininkų susirinkimas ar savininkas.“"
    },
    {
      "provision_ref": "art11",
      "section": "11",
      "title": "11 straipsnis. 19 straipsnio pakeitimas",
      "content": "Pakeisti 19 straipsnį ir jį išdėstyti taip:\n\n„19 straipsnis. Vyriausybės įgaliota valstybės valdymo institucija teatrų ir koncertinių įstaigų veiklos valdymo srityje\n\n1. Valstybės kultūros politikos kryptis nustato Seimas, o teatrų ir koncertinių įstaigų veiklos politiką formuoja ir įgyvendina Vyriausybės įgaliota valstybės valdymo institucija.\n\n2. Vyriausybės įgaliota valstybės valdymo institucija atlieka šias funkcijas:\n\n1) tvirtina nacionalinių ir valstybės teatrų ir koncertinių įstaigų plėtotės strategiją ir užtikrina jos įgyvendinimą;\n\n2) rengia teatrų ir koncertinių įstaigų veiklą reglamentuojančių dokumentų projektus ir teisės aktų nustatyta tvarka juos tvirtina;\n\n3) koordinuoja Lietuvos teatrų ir koncertinių įstaigų dalyvavimą tarpvalstybinėse kultūrinėse programose;\n\n4) finansuoja Lietuvos kultūrai svarbias teatrų ir koncertinių įstaigų kūrybinės veiklos programas ir projektus;\n\n5) organizuoja konkursą į nacionalinio ir valstybės teatro ar koncertinės įstaigos vadovo pareigas;\n\n6) tvirtina nacionalinių ir valstybės teatrų ir koncertinių įstaigų steigimo dokumentus;\n\n7) tvirtina nacionalinių ir valstybės teatrų ir koncertinių įstaigų sezonines ir perspektyvines kūrybinės veiklos programas;\n\n8) tvirtina kūrybinių darbuotojų atestavimo nuostatus;\n\n9) skiria kompensacines išmokas teatrų ir koncertinių įstaigų darbuotojams, nurodytiems šio įstatymo 13 straipsnio 2 dalyje;\n\n10) priima sprendimą pripažinti arba atsisakyti pripažinti juridinį asmenį teatru ar koncertine įstaiga, pripažįsta netekusiu galios priimtą sprendimą pripažinti juridinį asmenį teatru ar koncertine įstaiga;\n\n11) tvirtina Teatrų ir koncertinių įstaigų tarybos sudėtį, jos nuostatus, nustato apmokėjimo už teikiamas paslaugas tvarką.“"
    },
    {
      "provision_ref": "art12",
      "section": "12",
      "title": "12 straipsnis. 20 straipsnio 1 dalies pakeitimas ir 3 dalies pripažinimas netekusia galios",
      "content": "1. Pakeisti 20 straipsnio 1 dalį ir ją išdėstyti taip:\n\n„1. Prie Vyriausybės įgaliotos valstybės valdymo institucijos sudaroma kolegiali, patariamojo balso teisę turinti Teatrų ir koncertinių įstaigų taryba. Ji atlieka eksperto ir konsultanto funkcijas sprendžiant Lietuvos teatrų ir koncertinių įstaigų politikos formavimo ir įgyvendinimo klausimus.“\n\n2. 20 straipsnio 3 dalį pripažinti netekusia galios."
    },
    {
      "provision_ref": "art13",
      "section": "13",
      "title": "13 straipsnis. Įstatymo įsigaliojimas ir įgyvendinimas",
      "content": "1. Šis įstatymas, išskyrus šio straipsnio 2 dalį, įsigalioja 2013 m. sausio 1 d.\n\n2. Lietuvos Respublikos Vyriausybė iki 2012 m. gruodžio 31 d. priima šio įstatymo įgyvendinamuosius teisės aktus.\n\nSkelbiu šį Lietuvos Respublikos Seimo priimtą įstatymą.\n\nRESPUBLIKOS PREZIDENTĖ                                                    DALIA GRYBAUSKAITĖ"
    }
  ],
  "definitions": []
}

{
  "id": "lt-law-xiv-1724",
  "type": "statute",
  "title": "Lietuvos Respublikos ikiteisminio administracinių ginčų nagrinėjimo tvarkos įstatymo Nr. VIII-1031 2, 3, 5, 11, 13, 14, 20 ir 21 straipsnių pakeitimo įstatymas",
  "short_name": "XIV-1724",
  "status": "in_force",
  "issued_date": "2022-12-20",
  "in_force_date": "2024-01-01",
  "url": "https://e-tar.lt/portal/lt/legalAct/6a7f57a08c0c11ed8df094f359a60216/PphTxQAmCo",
  "provisions": [
    {
      "provision_ref": "art1",
      "section": "1",
      "title": "1 straipsnis. 2 straipsnio pakeitimas",
      "content": "Papildyti 2 straipsnį 4 dalimi:\n\n„4. Jeigu pareiškėjo dalyvavimas posėdyje užtikrinamas naudojant informacines ir elektroninių ryšių technologijas (per vaizdo konferencijas, telekonferencijas ir kitaip), tokia byla Lietuvos administracinių ginčų komisijos pirmininko nustatyta tvarka gali būti perduodama nagrinėti bet kuriam Lietuvos administracinių ginčų komisijos teritoriniam padaliniui.“"
    },
    {
      "provision_ref": "art2",
      "section": "2",
      "title": "2 straipsnis. 3 straipsnio pakeitimas",
      "content": "Papildyti 3 straipsnį 6, 7 ir 8 dalimis:\n\n„6. Kai Lietuvos administracinių ginčų komisijos arba jos teritorinio padalinio narys dėl šio įstatymo 4 straipsnio 2 dalyje nurodytų tikslinių atostogų ar dėl kitų objektyvių priežasčių daugiau kaip šimtą dvidešimt kalendorinių dienų iš eilės negali ar negalės eiti savo pareigų, tačiau nėra šio straipsnio 3 ir 4 dalyse nurodytų pagrindų, dėl kurių Lietuvos administracinių ginčų komisijos arba jos teritorinio padalinio narys atleidžiamas nepasibaigus įgaliojimų laikui arba jo įgaliojimai nutrūksta, Vyriausybės nutarimu gali būti paskiriamas Lietuvos administracinių ginčų komisijos arba jos teritorinio padalinio nario pakaitinis narys. Šioje dalyje nurodytais atvejais Vyriausybės nutarimu Lietuvos administracinių ginčų komisijos pirmininko, komisijos pirmininko pavaduotojo, komisijos pirmininko pavaduotojo teritoriniame padalinyje pareigas pavedama laikinai eiti kitam Lietuvos administracinių ginčų komisijos arba jos teritorinio padalinio nariui, taip pat gali būti paskiriamas šio nario pakaitinis narys.\n\n7. Šio straipsnio 6 dalyje nurodytas pakaitinis narys paskiriamas arba Lietuvos administracinių ginčų komisijos pirmininko, komisijos pirmininko pavaduotojo, komisijos pirmininko pavaduotojo teritoriniame padalinyje pareigas eiti pavedama tol, kol esamas Lietuvos administracinių ginčų komisijos pirmininkas, komisijos pirmininko pavaduotojas, komisijos pirmininko pavaduotojas teritoriniame padalinyje ar kitas komisijos arba jos teritorinio padalinio narys negali eiti savo pareigų, kaip nurodyta šio straipsnio 6 dalyje, bet ne ilgiau kaip iki Lietuvos administracinių ginčų komisijos pirmininko, komisijos pirmininko pavaduotojo, komisijos pirmininko pavaduotojo teritoriniame padalinyje ar kito komisijos arba jos teritorinio padalinio nario, negalinčio eiti savo pareigų, įgaliojimų pabaigos.\n\n8. Šio straipsnio 6 dalyje nurodytam pakaitiniam nariui, taip pat Lietuvos administracinių ginčų komisijos pirmininko, komisijos pirmininko pavaduotojo ar komisijos pirmininko pavaduotojo teritoriniame padalinyje pareigas laikinai einančiam asmeniui mutatis mutandis taikomos šio įstatymo nuostatos, reglamentuojančios Lietuvos administracinių ginčų komisijos pirmininko, komisijos pirmininko pavaduotojo, komisijos pirmininko pavaduotojo teritoriniame padalinyje ar kito komisijos arba jos teritorinio padalinio nario veiklą ir statusą.“"
    },
    {
      "provision_ref": "art3",
      "section": "3",
      "title": "3 straipsnis. 5 straipsnio pakeitimas",
      "content": "Pakeisti 5 straipsnio 1 dalį ir ją išdėstyti taip:\n\n„1. Lietuvos administracinių ginčų komisija nagrinėja skundus (prašymus) dėl centrinių valstybinio administravimo subjektų priimtų individualių administracinių aktų ir veiksmų (neveikimo) teisėtumo, taip pat dėl šių subjektų vilkinimo atlikti jų kompetencijai priskirtus veiksmus. Lietuvos administracinių ginčų komisija taip pat nagrinėja skundus (prašymus) dėl teritorinių valstybinio administravimo subjektų ir savivaldybių administravimo subjektų, esančių jos veiklos teritorijoje, priimtų individualių administracinių aktų ir veiksmų (neveikimo) teisėtumo, taip pat dėl šių subjektų vilkinimo atlikti jų kompetencijai priskirtus veiksmus. Lietuvos administracinių ginčų komisija privaloma ikiteismine tvarka nagrinėja skundus (prašymus) dėl Asmens su negalia teisių apsaugos agentūros prie Lietuvos Respublikos socialinės apsaugos ir darbo ministerijos (toliau – Agentūra) individualių administracinių aktų ir veiksmų (neveikimo) teisėtumo, taip pat dėl Agentūros vilkinimo atlikti jos kompetencijai priskirtus veiksmus.“"
    },
    {
      "provision_ref": "art4",
      "section": "4",
      "title": "4 straipsnis. 11 straipsnio pakeitimas",
      "content": "Papildyti 11 straipsnį 21 dalimi:\n\n„21. Kai nagrinėjamas skundas (prašymas) dėl Agentūros individualių administracinių aktų ir veiksmų (neveikimo) teisėtumo, taip pat dėl Agentūros vilkinimo atlikti jos kompetencijai priskirtus veiksmus, administracinių ginčų komisijos nario, paskirto pranešėju byloje, ar administracinių ginčų komisijos sprendimu gali būti skiriamas ekspertas arba pavedama ekspertizės įstaigai atlikti ekspertizę. Šiuo atveju mutatis mutandis taikomos Administracinių bylų teisenos įstatymo 61 ir 62 straipsnių bei Lietuvos Respublikos teismo ekspertizės įstatymo nuostatos. Už paskirtą ekspertizę administracinių ginčų komisija apmoka iš einamiesiems metams administracinių ginčų komisijai skirtų valstybės biudžeto asignavimų.“"
    },
    {
      "provision_ref": "art5",
      "section": "5",
      "title": "5 straipsnis. 13 straipsnio pakeitimas",
      "content": "Papildyti 13 straipsnį 6 dalimi:\n\n„6. Bylos šalių procesinės teisės yra lygios. Bylos šalys turi teisę pareikšti nušalinimus ir prašymus, teikti įrodymus, dalyvauti tiriant įrodymus, užduoti klausimų kitoms bylos šalims, liudytojams, specialistams, ekspertams, duoti paaiškinimus, pateikti savo argumentus ir samprotavimus, prieštarauti kitų bylos šalių prašymams, argumentams ir samprotavimams, gauti administracinių ginčų komisijos sprendimų, kurie priimami išsprendus bylą, kopijas, apskųsti administracinių ginčų komisijos sprendimus ir naudotis kitomis šio įstatymo suteiktomis teisėmis.“"
    },
    {
      "provision_ref": "art6",
      "section": "6",
      "title": "6 straipsnis. 14 straipsnio pakeitimas",
      "content": "1. Pakeisti 14 straipsnio 3 dalį ir ją išdėstyti taip:\n\n„3. Prireikus gali būti organizuojami išvažiuojamieji administracinių ginčų komisijos posėdžiai. Bylos šalių, jų atstovų, liudytojų, specialistų, ekspertų, vertėjų dalyvavimas administracinių ginčų komisijos posėdžiuose gali būti užtikrinamas naudojant informacines ir elektroninių ryšių technologijas (per vaizdo konferencijas, telekonferencijas ir kitaip). Lietuvos administracinių ginčų komisijos pirmininko nustatyta tvarka naudojant šias technologijas turi būti užtikrinamas patikimas bylos šalių, jų atstovų, liudytojų, specialistų, ekspertų, vertėjų tapatybės nustatymas ir paaiškinimų, parodymų, klausimų bei prašymų pateikimo objektyvumas.“\n\n2. Pakeisti 14 straipsnio 8 dalį ir ją išdėstyti taip:\n\n„8. Administracinių ginčų komisijos posėdis pradedamas posėdžio pirmininko pranešimu apie ginčo dalyką, bylos šalis, administracinių ginčų komisijos sudėtį posėdyje, administracinių ginčų komisijos posėdžio sekretorių. Administracinių ginčų komisijos posėdžio pirmininkas supažindina bylos šalis su posėdžio tvarka, eiga ir bylos šalių procesinėmis teisėmis. Bylos šalims suteikiama galimybė pateikti papildomus prašymus, dokumentus, pareikšti nušalinimus. Bylos šalių prašymai sprendžiami nedelsiant.“\n\n3. Pakeisti 14 straipsnio 9 dalį ir ją išdėstyti taip:\n\n„9. Lietuvos administracinių ginčų komisijos pirmininkas, komisijos pirmininko pavaduotojas, komisijos pirmininko pavaduotojas teritoriniame padalinyje ar kitas komisijos arba jos teritorinio padalinio narys, taip pat specialistas, ekspertas, vertėjas ar posėdžio sekretorius negali dalyvauti nagrinėjant bylą ir privalo pareikšti, kad nusišalina, jeigu: jis yra bylos šalies giminaitis; jeigu jis arba jo giminaičiai yra tiesiogiai ar netiesiogiai suinteresuoti bylos baigtimi; jeigu yra kitokių aplinkybių, kurios gali sukelti abejonių dėl jo nešališkumo. Lietuvos administracinių ginčų komisijos pirmininkas, komisijos pirmininko pavaduotojas, komisijos pirmininko pavaduotojas teritoriniame padalinyje ar kitas komisijos arba jos teritorinio padalinio narys negali dalyvauti nagrinėjant bylą ir privalo pareikšti, kad nusišalina, jeigu jis toje byloje vykdė neteisminę mediaciją. Ekspertas taip pat negali dalyvauti nagrinėjant bylą Administracinių bylų teisenos įstatymo 44 straipsnio 3 dalies 1, 2 ir 3 punktuose nustatytais atvejais. Šioje dalyje nurodytais pagrindais nušalinimą gali pareikšti ir bylos šalys. Lietuvos administracinių ginčų komisijos pirmininko, komisijos pirmininko pavaduotojo, komisijos pirmininko pavaduotojo teritoriniame padalinyje ar kito (kitų) komisijos arba jos teritorinio padalinio nario (narių), specialisto, eksperto, vertėjo ar posėdžio sekretoriaus nušalinimo klausimas išsprendžiamas administracinių ginčų komisijos posėdyje, bylos šalims nedalyvaujant. Tai, kad specialistas, ekspertas, vertėjas ar posėdžio sekretorius dalyvavo anksčiau nagrinėjant tą bylą kaip specialistas, ekspertas, vertėjas ar posėdžio sekretorius, nėra pagrindas jį nušalinti.“"
    },
    {
      "provision_ref": "art7",
      "section": "7",
      "title": "7 straipsnis. 20 straipsnio pakeitimas",
      "content": "Pakeisti 20 straipsnio 1 dalį ir ją išdėstyti taip:\n\n„1. Administracinių ginčų komisija, išnagrinėjusi skundą (prašymą), priima vieną iš šių sprendimų:\n\n1) atmesti skundą (prašymą) kaip nepagrįstą;\n\n2) panaikinti skundžiamą individualų administracinį aktą ar jo dalį;\n\n3) panaikinti skundžiamą individualų administracinį aktą ar jo dalį ir įpareigoti viešojo administravimo subjektą per administracinių ginčų komisijos nustatytą laiką priimti naują teisės aktų reikalavimus atitinkantį sprendimą;\n\n4) įpareigoti viešojo administravimo subjektą pašalinti padarytą pažeidimą ar įvykdyti kitą administracinių ginčų komisijos nurodymą.“"
    },
    {
      "provision_ref": "art8",
      "section": "8",
      "title": "8 straipsnis. 21 straipsnio pakeitimas",
      "content": "Pakeisti 21 straipsnio 1 dalį ir ją išdėstyti taip:\n\n„1. Administracinių ginčų komisija sustabdo bylos nagrinėjimą, Administracinių bylų teisenos įstatymo 100 straipsnio 1 dalies 1, 2 ir 3 punktuose nurodytais atvejais laikydamasi atitinkamų Administracinių bylų teisenos įstatymo 101 straipsnio 1 ir 2 punktuose nustatytų terminų, o tuo atveju, kai, vadovaujantis šio įstatymo 11 straipsnio 21 dalimi, paskiriamas ekspertas arba pavedama ekspertizės įstaigai atlikti ekspertizę, – iki ekspertas arba ekspertizės įstaiga atliks ekspertizę.“"
    },
    {
      "provision_ref": "art9",
      "section": "9",
      "title": "9 straipsnis. Įstatymo įsigaliojimas ir įgyvendinimas",
      "content": "1. Šis įstatymas, išskyrus šio straipsnio 2 dalį, įsigalioja 2024 m. sausio 1 d.\n\n2. Lietuvos administracinių ginčų komisijos pirmininkas iki 2023 m. gruodžio 31 d. priima šio įstatymo įgyvendinamuosius teisės aktus.\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentas                                                                                          Gitanas Nausėda"
    }
  ],
  "definitions": []
}

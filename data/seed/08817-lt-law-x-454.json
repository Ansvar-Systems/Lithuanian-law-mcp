{
  "id": "lt-law-x-454",
  "type": "statute",
  "title": "Lietuvos Respublikos Seimo atstovo Europos Parlamente įstatymo pakeitimo įstatymas",
  "short_name": "X-454",
  "status": "in_force",
  "issued_date": "2005-12-20",
  "in_force_date": "2006-01-05",
  "url": "https://e-tar.lt/portal/lt/legalAct/TAR.6E28F0F8E825/oPmNWWXjNY",
  "provisions": [
    {
      "provision_ref": "art1",
      "section": "1",
      "title": "1 straipsnis. Lietuvos Respublikos Seimo atstovo Europos Parlamente įstatymo nauja redakcija",
      "content": "Pakeisti Lietuvos Respublikos Seimo atstovo Europos Parlamente įstatymą ir jį išdėstyti taip:\n\n„LIETUVOS RESPUBLIKOS  SEIMO NUOLATINIO ATSTOVO EUROPOS SĄJUNGOJE ĮSTATYMAS"
    },
    {
      "provision_ref": "art1",
      "section": "1",
      "title": "1 straipsnis. Įstatymo paskirtis",
      "content": "Šis įstatymas nustato Lietuvos Respublikos Seimo nuolatinio atstovo Europos Sąjungoje (toliau – atstovo) skyrimo, veiklos ir jo veiklos pasibaigimo teisinius pagrindus bei teisinę padėtį."
    },
    {
      "provision_ref": "art2",
      "section": "2",
      "title": "2 straipsnis. Atstovas",
      "content": "1. Atstovas padeda stiprinti ir plėtoti Lietuvos Respublikos Seimo ir Europos Sąjungos institucijų bendradarbiavimą, teikia informaciją Europos Sąjungos institucijoms apie Lietuvos Respublikos Seimo veiklą, reguliariai informuoja Lietuvos Respublikos Seimą apie Europos Sąjungos institucijų veiklą.\n\n2. Atstovu skiriamas karjeros valstybės tarnautojas, einantis ne žemesnes kaip Lietuvos Respublikos Seimo kanceliarijos patarėjo pareigas, turintis darbo patirties tarptautinių santykių srityje.\n\n3. Atstovui gali būti paskirtas pavaduotojas. Atstovo pavaduotojas turi atitikti šio straipsnio 2 dalyje nustatytus reikalavimus.\n\n4. Atstovas gali turėti padėjėją (padėjėjų).\n\n5. Savo funkcijoms atlikti atstovas, atstovo pavaduotojas ir atstovo padėjėjas (padėjėjai) turi statusą, atitinkamai prilygintą specialiajam atašė, specialiojo atašė pavaduotojui ir specialiojo atašė padėjėjui (padėjėjams), dirbantiems Lietuvos nuolatinėje atstovybėje Europos Sąjungoje."
    },
    {
      "provision_ref": "art3",
      "section": "3",
      "title": "3 straipsnis. Atstovo, atstovo pavaduotojo ir padėjėjo (padėjėjų) skyrimas",
      "content": "1. Atstovas skiriamas Lietuvos Respublikos Seimo kanclerio sprendimu, Seimo valdybos teikimu, užsienio reikalų ministro rašytiniu pritarimu, vadovaujantis Valstybės tarnybos įstatymo 19 straipsniu. Atstovo kandidatūrą, suderinęs su Seimo Užsienio reikalų komitetu ir atsižvelgdamas į svarstymo Seimo Europos reikalų komitete rezultatus, Seimo valdybai pristato Europos reikalų komiteto pirmininkas.\n\n2. Atstovas skiriamas trejų metų kadencijai. Atstovo kadencija gali būti pratęsta iki vienų metų vadovaujantis šio straipsnio 1 dalyje nustatyta tvarka.\n\n3. Atstovo pavaduotojas skiriamas Lietuvos Respublikos Seimo kanclerio sprendimu, Seimo valdybos teikimu, užsienio reikalų ministro rašytiniu pritarimu, vadovaujantis Valstybės tarnybos įstatymo 19 straipsniu ne ilgesnei kaip trejų metų kadencijai. Atstovo pavaduotojo kandidatūrą Seimo valdybai pristato Europos reikalų komiteto pirmininkas.\n\n4. Atstovo padėjėjas (padėjėjai) skiriamas (skiriami) atstovo prašymu Lietuvos Respublikos Seimo kanclerio sprendimu, suderinus su Seimo valdyba. Atstovo padėjėjo (padėjėjų) kandidatūrą (kandidatūras) Seimo valdybai pristato Europos reikalų komiteto pirmininkas."
    },
    {
      "provision_ref": "art4",
      "section": "4",
      "title": "4 straipsnis. Atstovo funkcijos",
      "content": "1. Atstovas:\n\n1) reguliariai informuoja Lietuvos Respublikos Seimą, Seimo komitetus, Seimo valdybą apie Europos Parlamento, Tarybos, Komisijos, Teisingumo Teismo ir Audito Rūmų veiklą;\n\n2) informuoja Lietuvos Respublikos Seimą, Seimo komitetus, Seimo valdybą apie kitų Europos Sąjungos institucijų veiklą Lietuvai aktualiais klausimais;\n\n3) teikia informaciją Europos Sąjungos institucijoms apie Lietuvos Respublikos Seimo veiklą;\n\n4) dalyvauja Europos Parlamento sesijose, komitetų rengiamuose posėdžiuose, klausymuose, politinių grupių posėdžiuose, kituose renginiuose ir, bendradarbiaudamas su atitinkamais Lietuvos Respublikos Seimo komitetais, komisijomis ir padaliniais, pagal savo kompetenciją organizuoja Lietuvos Respublikos Seimo bei Europos Parlamento bendradarbiavimą;\n\n5) dalyvauja kitų Europos Sąjungos institucijų rengiamuose klausymuose, svarstymuose, darbo grupių posėdžiuose svarbiais politikos klausimais;\n\n6) bendradarbiauja ir savo veiklą koordinuoja su Lietuvos nuolatine atstovybe Europos Sąjungoje;\n\n7) dalyvauja Europos Sąjungos valstybių parlamentų pirmininkų susitikimuose, parlamentų generalinių sekretorių susitikimuose, Europos reikalų komitetų konferencijoje (COSAC) ir kituose svarbiuose bendruose institucijų renginiuose ir prireikus Lietuvos Respublikos Seimo organizuojamuose renginiuose bei darbo grupėse;\n\n8) bendradarbiaudamas su atitinkamais Lietuvos Respublikos Seimo padaliniais, pagal savo kompetenciją organizuoja Lietuvos Respublikos Seimo narių vizitus Europos Sąjungos institucijose;\n\n9) pasibaigus eilinei Seimo sesijai, parengia savo veiklos ataskaitą ir pateikia ją Seimo Europos reikalų komitetui, Seimo Užsienio reikalų komitetui, Seimo kancleriui, Lietuvos nuolatinei atstovybei Europos Sąjungoje;\n\n10) Užsienio reikalų ministerijos ir kitų Lietuvos Respublikos institucijų prašymu teikia joms informaciją apie savo veiklą;\n\n11) atsako už racionalų lėšų, skirtų jo veiklai Europos Sąjungos institucijose, panaudojimą.\n\n2. Atstovo pavaduotojas atstovo pavedimu atlieka šio straipsnio 1 dalyje numatytas funkcijas."
    },
    {
      "provision_ref": "art5",
      "section": "5",
      "title": "5 straipsnis. Atstovo atskaitomybė",
      "content": "Atstovas yra tiesiogiai atskaitingas Lietuvos Respublikos Seimo kancleriui ir Lietuvos nuolatinės atstovybės Europos Sąjungoje vadovui."
    },
    {
      "provision_ref": "art6",
      "section": "6",
      "title": "6 straipsnis. Atstovo, atstovo pavaduotojo ir padėjėjo (padėjėjų) materialinis aprūpinimas",
      "content": "1. Atstovui, atstovo pavaduotojui ir padėjėjui (padėjėjams) už darbą užsienyje mokamas Lietuvos Respublikos teisės aktų nustatyto dydžio darbo užmokestis. Atstovui, atstovo pavaduotojui ir padėjėjui (padėjėjams) mokama su darbu užsienyje susijusių išlaidų kompensacija. Jeigu su atstovu, atstovo pavaduotoju ir padėjėju (padėjėjais) buvimo valstybėje kartu gyvena sutuoktinis ir (ar) ne vyresni kaip 18 metų jų vaikai (įvaikiai), atstovui, atstovo pavaduotojui ir padėjėjui (padėjėjams) kartu su darbo užmokesčiu mokamos kompensacijos sutuoktiniui ir vaikams (įvaikiams) išlaikyti. Kompensacijų dydį nustato Lietuvos Respublikos Vyriausybė. Neviršijant Lietuvos Respublikos Vyriausybės nustatytų normų, atstovui, atstovo pavaduotojui ir padėjėjui (padėjėjams) kompensuojamos kartu su jais buvimo valstybėje gyvenančių vaikų (įvaikių) ikimokyklinio auklėjimo ir mokymosi, kol baigs vidurinį mokslą (bet ne ilgiau, iki vaikams (įvaikiams) sukaks 20 metų), išlaidos.\n\n2. Lietuvos Respublikos Vyriausybės nustatyta tvarka atstovas, atstovo pavaduotojas ir padėjėjas (padėjėjai) buvimo valstybėje aprūpinami jų šeimos narių skaičių atitinkančiais butais, apmokamos atstovo, atstovo pavaduotojo ir padėjėjo (padėjėjų) bei jų šeimos narių persikėlimo iš Lietuvos Respublikos į užsienio valstybę ir iš užsienio valstybės į Lietuvos Respubliką išlaidos.\n\n3. Išlaidos atstovui, atstovo pavaduotojui ir padėjėjui (padėjėjams) išlaikyti mokamos iš Lietuvos Respublikos Seimo kanceliarijai skirtų asignavimų."
    },
    {
      "provision_ref": "art7",
      "section": "7",
      "title": "7 straipsnis. Atstovo, atstovo pavaduotojo ar padėjėjo (padėjėjų) veiklos pasibaigimas",
      "content": "1. Atstovas ar jo pavaduotojas Lietuvos Respublikos Seimo kanclerio sprendimu ir Lietuvos Respublikos Seimo valdybos teikimu, informavus užsienio reikalų ministrą, gali būti atšauktas anksčiau, negu baigsis jo kadencija:\n\n1) Valstybės tarnybos įstatymo nustatytais pagrindais;\n\n2) tarptautinės teisės nustatytais pagrindais;\n\n3) jei Seimo valdyba išreiškia nepasitikėjimą atstovo ar atstovo pavaduotojo veikla.\n\n2. Atstovo padėjėjas (padėjėjai) Lietuvos Respublikos Seimo kanclerio sprendimu, suderinus su Seimo valdyba, gali būti atšauktas:\n\n1) Valstybės tarnybos įstatymo nustatytais pagrindais;\n\n2) tarptautinės teisės nustatytais pagrindais;\n\n3) Seimo valdybos sprendimu.“\n\nSkelbiu šį Lietuvos Respublikos Seimo priimtą įstatymą\n\nRESPUBLIKOS PREZIDENTAS                                                             VALDAS ADAMKUS"
    }
  ],
  "definitions": []
}

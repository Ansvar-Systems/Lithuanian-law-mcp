{
  "id": "lt-law-x-762",
  "type": "statute",
  "title": "Lietuvos Respublikos žemės ūkio paskirties žemės įsigijimo laikinojo įstatymo ir Žemės ūkio paskirties žemės įsigijimo laikinojo įstatymo pakeitimo įstatymo pakeitimo įstatymas",
  "short_name": "X-762",
  "status": "in_force",
  "issued_date": "2006-07-13",
  "in_force_date": "2006-07-27",
  "url": "https://e-tar.lt/portal/lt/legalAct/TAR.8F1B52ED5B5C/aImnnulgns",
  "provisions": [
    {
      "provision_ref": "art1",
      "section": "1",
      "title": "1 straipsnis. 1 straipsnio pakeitimas ir papildymas",
      "content": "1. Pakeisti 1 straipsnio 1 dalį ir ją išdėstyti taip:\n\n„1. Šiuo įstatymu siekiama šių tikslų:\n\n1) užtikrinti, kad Lietuvos nacionalinis turtas – žemės ūkio paskirties žemė būtų naudojama racionaliai, skatinant žemės rinką ir konkurencingą žemės ūkį, sudarant sąlygas racionaliai tvarkomų žemėvaldų suformavimui bei žemės konsolidacijai;\n\n2) išsaugoti ir pagerinti natūralią aplinką, užtikrinti higienos sąlygų ir gyvūnų gerovės normų laikymąsi.“\n\n2. Papildyti 1 straipsnį 3 dalimi:\n\n„3. Įstatymo nuostatos suderintos su šio įstatymo priede pateiktais Europos Sąjungos teisės aktais.“"
    },
    {
      "provision_ref": "art2",
      "section": "2",
      "title": "2 straipsnis. 2 straipsnio pakeitimas ir papildymas",
      "content": "Pakeisti 2 straipsnio 1 dalį, papildyti straipsnį 2 dalimi ir visą straipsnį išdėstyti taip:\n\n„2 straipsnis. Valstybės paramos įsigyjant žemės ūkio paskirties žemę subjektai\n\n1. Teisę į valstybės paramą įsigyjant žemės ūkio paskirties žemę turi:\n\n1) fizinis asmuo, turintis profesinių įgūdžių ir kompetencijos. Tokiu laikomas ne anksčiau kaip metais, einančiais prieš paraiškos pateikimą, žemės ūkio naudmenas ir (ar) pasėlius deklaravęs ir buhalterinę apskaitą tvarkantis fizinis asmuo, kuris turi praktinio ūkininkavimo patirties ir Ūkininko ūkio įstatymo nustatyta tvarka yra įregistravęs ūkininko ūkį arba turi praktinio ūkininkavimo patirties ir žemės ūkio išsimokslinimo diplomą arba dokumentą, patvirtinantį profesinį pasirengimą ūkininkauti;\n\n2) juridinis asmuo – žemės ūkio produkcijos gamintojas, kurio metinės įplaukos už realizuotą prekinę žemės ūkio produkciją sudaro daugiau kaip 50 procentų visų gautų pajamų ir kurio ekonominis gyvybingumas gali būti įrodytas Žemės ūkio ministerijos nustatyta tvarka įvertinus šio asmens perspektyvas.\n\n2. Asmenims, nurodytiems šio straipsnio 1 dalyje, gali būti suteikiama valstybės parama, jeigu Vyriausybės įgaliotos institucijos patvirtina, kad paramos suteikimo metu laikomasi minimalių aplinkosaugos, higienos ir gyvūnų gerovės normų.“"
    },
    {
      "provision_ref": "art3",
      "section": "3",
      "title": "3 straipsnis. 3 straipsnio pakeitimas ir papildymas",
      "content": "Pakeisti 3 straipsnio 1 dalies 2 punktą ir 3 straipsnio 2 dalį, papildyti straipsnį 3 dalimi ir visą straipsnį išdėstyti taip:\n\n„3 straipsnis. Valstybės parama įsigyjant žemės ūkio paskirties žemę\n\n1. Asmenims, nurodytiems šio įstatymo 2 straipsnyje, valstybės parama įsigyjant žemės ūkio paskirties žemę teikiama šiomis sąlygomis:\n\n1) valstybinė žemės ūkio paskirties žemė parduodama išsimokėtinai ne ilgiau kaip per 15 metų, pradedant mokėti antraisiais metais ir iš karto sumokant 10 procentų žemės kainos. Jaunieji ūkininkai iki 40 metų, įregistravę ūkininko ūkį Ūkininko ūkio įstatymo nustatyta tvarka, valstybinę žemės ūkio paskirties žemę gali pirkti išsimokėtinai ne ilgiau kaip per 15 metų, pradėdami mokėti antraisiais metais ir iš karto sumokėdami 5 procentus žemės kainos. Valstybinės žemės ūkio paskirties žemės pirkimo-pardavimo sutartyje įrašoma sąlyga, kad valstybinės žemės pirkėjas, įgijęs šią žemę išsimokėtinai, teisę ją perleisti kitiems asmenims įgyja tik po to, kai sumoka visą šios žemės kainą. Atsiskaitymams už žemę gali būti įskaitomos pagal Gyventojų santaupų atkūrimo įstatymą atkurtos ir pirkėjo atkuriamojoje sąskaitoje esančios santaupos. Atsiskaitymui už žemę panaudojus atkurtas santaupas, pirkėjas nuosavybės teisę į žemę gali perleisti ne anksčiau negu pagal Gyventojų santaupų atkūrimo įstatymą nustatytos indėlininkų eilės, kuriai priskirtinas šis pirkėjas, Vyriausybės nustatyta laisvo disponavimo atkurtomis santaupomis pradžios data. Valstybinės žemės pirkimo, atsiskaitymo ir atkurtų santaupų įskaitymo tvarką nustato Vyriausybė;\n\n2) įsigyjant privačią žemę, jeigu tai leis sustambinti žemėvaldą arba suformuoti glaustą žemės ūkio valdą, Vyriausybės nustatyta tvarka kompensuojama paskolos žemės ūkio paskirties žemei įsigyti palūkanų dalis: jauniesiems ūkininkams iki 40 metų, įregistravusiems ūkininko ūkį Ūkininko ūkio įstatymo nustatyta tvarka, – 100 procentų, kitiems šio įstatymo 2 straipsnyje nurodytiems asmenims – 50 procentų. Laikoma, kad žemėvalda sustambinama, jei įsigyjamas žemės ūkio paskirties žemės sklypas ribojasi su žemėvalda. Laikoma, kad glausta žemės ūkio valda suformuojama, jei įsigijus nuosavybėn žemės ūkio paskirties žemės sklypą asmens nuosavybės teise valdomi žemės sklypai yra greta vienas kito ir juos skiria tik keliai ar grioviai arba jie yra nutolę ne toliau kaip 2 kilometrus nuo žemės ūkio paskirties žemės sklypo, kuriame yra ūkiniai statiniai arba didžiausias žemės ūkio naudmenų plotas. Asmenys, kuriems kompensuojama paskolos žemės ūkio paskirties žemei įsigyti palūkanų dalis, teisę keisti pagrindinę tikslinę šios žemės naudojimo paskirtį įgyja ne anksčiau kaip praėjus 5 metams nuo šios žemės įsigijimo dienos.\n\n2. Šio įstatymo 2 straipsnyje nurodytiems asmenims šio įstatymo 5 straipsnio nustatytais atvejais suteikiama pirmumo teisė be aukciono pirkti parduodamus valstybinės žemės ūkio paskirties žemės sklypus už rinkos kainą, kuri apskaičiuojama pagal Turto ir verslo vertinimo pagrindų įstatymą. Jeigu jaunieji ūkininkai iki 40 metų, įregistravę ūkininko ūkį Ūkininko ūkio įstatymo nustatyta tvarka, ne mažiau kaip vienus metus naudojantys žemės ūkio paskirties žemės sklypus, už perkamą žemės sklypą sumoka iš karto, tokiu būdu nustatytai be aukciono perkamo valstybinės žemės ūkio paskirties žemės sklypo rinkos kainai taikomas 0,6 koeficientas. Jeigu jaunasis ūkininkas iki 40 metų, įregistravęs ūkininko ūkį Ūkininko ūkio įstatymo nustatyta tvarka, ne mažiau kaip vienus metus naudojamą žemės ūkio paskirties žemės sklypą perka išsimokėtinai, tokiu būdu nustatytai be aukciono perkamo valstybinės žemės ūkio paskirties žemės sklypo rinkos kainai taikomas 0,75 koeficientas.\n\n3. Jeigu jaunųjų ūkininkų iki 40 metų, pirmą kartą įregistravusių ūkininko ūkį Ūkininko ūkio įstatymo nustatyta tvarka, perkamo žemės ūkio paskirties žemės sklypo kainai taikomas žemės sklypo rinkos kainą mažinantis koeficientas, uždarosios akcinės bendrovės Žemės ūkio paskolų garantijų fondo garantija šiems asmenims nesuteikiama.“"
    },
    {
      "provision_ref": "art4",
      "section": "4",
      "title": "4 straipsnis. 4 straipsnio pakeitimas",
      "content": "Pakeisti 4 straipsnį ir jį išdėstyti taip:\n\n„4 straipsnis. Maksimalus įsigyjamos nuosavybės teise žemės ūkio paskirties žemės plotas\n\n1. Asmenys gali įsigyti tiek žemės, kad bendras iš valstybės įgytos žemės ūkio paskirties žemės plotas būtų ne didesnis kaip 300 ha.\n\n2. Asmenys gali įsigyti tiek žemės, kad bendras vienam asmeniui priklausantis iš valstybės ir kitų asmenų įgytos žemės ūkio paskirties žemės plotas būtų ne didesnis kaip 500 ha.\n\n3. Šio straipsnio 1 ir 2 dalių nuostatos netaikomos, kai žemė įgyjama paveldėjimo ir nuosavybės teisės atkūrimo būdais.“"
    },
    {
      "provision_ref": "art5",
      "section": "5",
      "title": "5 straipsnis. Įstatymo papildymas 41 straipsniu",
      "content": "Papildyti Įstatymą 41 straipsniu:\n\n„41 straipsnis. Maksimalus žemės ūkio paskirties žemės plotas, kurio įsigijimui taikoma valstybės parama\n\nValstybės parama taikoma įsigyjant ne daugiau kaip 300 ha žemės ūkio paskirties žemės.“"
    },
    {
      "provision_ref": "art6",
      "section": "6",
      "title": "6 straipsnis. 5 straipsnio 6 dalies pakeitimas ir papildymas",
      "content": "1. Pakeisti 5 straipsnio 6 dalį ir ją išdėstyti taip:\n\n„6. Asmenys, pagal šį įstatymą pasinaudoję pirmumo teise įsigyti valstybinę žemės ūkio paskirties žemę, teisę keisti pagrindinę tikslinę šios žemės naudojimo paskirtį įgyja ne anksčiau kaip praėjus 5 metams nuo šios žemės įsigijimo dienos. Valstybinės žemės ūkio paskirties žemės pirkimo-pardavimo sutartyje įrašoma sąlyga, kad nustačius, jog pagal šį įstatymą pirmumo teise įgyta valstybinė žemės ūkio paskirties žemė naudojama ne pagal paskirtį, valstybė įgyja teisę atpirkti šią žemę už tą pačią kainą, už kurią ji buvo įsigyta iš valstybės.“\n\n2. Papildyti 5 straipsnį 7 dalimi:\n\n„7. Jeigu pagal šį įstatymą įsigytos žemės ūkio paskirties žemės kainai buvo taikytas žemės kainą mažinantis koeficientas, asmenys, įsigiję šią žemę, teisę perleisti ją kitiems fiziniams ar juridiniams asmenims įgyja ne anksčiau kaip praėjus 5 metams nuo šios žemės įsigijimo dienos.“"
    },
    {
      "provision_ref": "art7",
      "section": "7",
      "title": "7 straipsnis. Įstatymo papildymas priedu",
      "content": "Papildyti Įstatymą priedu:\n\n„Lietuvos Respublikos\nžemės ūkio paskirties žemės\nįsigijimo laikinojo įstatymo\npriedas\n\nĮGYVENDINAMI EUROPOS SĄJUNGOS TEISĖS AKTAI\n\n1. 1997 m. liepos 10 d. Komisijos komunikatas dėl valstybės pagalbos elementų valdžios institucijoms parduodant žemę ir pastatus (97/C209/03) (Tekstas svarbus EEE) (OL 2004 m. specialusis leidimas, 8 skyrius, 1 tomas, p. 143).\n\n2. 1999 m. gegužės 17 d. Tarybos reglamentas (EB) Nr. 1257/1999 dėl Europos žemės ūkio orientavimo ir garantijų fondo (EŽŪOGF) paramos plėtrai ir iš dalies pakeičiantis bei panaikinantis tam tikrus reglamentus (OL 2004 m. specialusis leidimas, 3 skyrius, 25 tomas, p. 391) (su paskutiniais pakeitimais, padarytais 2004 m. gruodžio 22 d. Tarybos reglamentu (EB) Nr. 2223/2004 (OL 2004 L 379, p. 1).\n\n3. 2000 m. vasario 1 d. Komisijos rekomendacijos dėl valstybės pagalbos teikimo žemės ūkio sektoriui (2000/C28/02).“\n\nANTRASIS SKIRSNIS\nLIETUVOS RESPUBLIKOS ŽEMĖS ŪKIO PASKIRTIES ŽEMĖS ĮSIGIJIMO LAIKINOJO ĮSTATYMO PAKEITIMO ĮSTATYMO 2 STRAIPSNIO 2 DALIES PRIPAŽINIMAS NETEKUSIA GALIOS\n\n(Žin., 2004, Nr. 124-4490)"
    },
    {
      "provision_ref": "art1",
      "section": "1",
      "title": "1 straipsnis. 2 straipsnio 2 dalies pripažinimas netekusia galios",
      "content": "2 straipsnio 2 dalį pripažinti netekusia galios.\n\nTREČIASIS SKIRSNIS\nBAIGIAMOSIOS NUOSTATOS"
    },
    {
      "provision_ref": "art1",
      "section": "1",
      "title": "1 straipsnis. Įstatymo įgyvendinimas",
      "content": "1. Iki šio įstatymo įsigaliojimo pradėtos žemės ūkio paskirties žemės įsigijimo procedūros, kai nesudarytos žemės sklypų pirkimo-pardavimo sutartys, užbaigiamos pagal šio įstatymo nuostatas.\n\n2. Įsigaliojus šio įstatymo pirmojo skirsnio 6 straipsniui, asmenys, išskyrus asmenis, kuriems įsigyjant valstybinę žemės ūkio paskirties žemę buvo taikomas žemės kainą mažinantis koeficientas, atleidžiami nuo prievolių neperleisti pagal Lietuvos Respublikos žemės ūkio paskirties žemės įsigijimo laikinąjį įstatymą pasinaudojus pirmumo teise įsigytos valstybinės žemės ūkio paskirties žemės anksčiau kaip praėjus 5 metams nuo šios žemės įsigijimo dienos.\n\nSkelbiu šį Lietuvos Respublikos Seimo priimtą įstatymą.\n\nRESPUBLIKOS PREZIDENTAS                                                                  VALDAS ADAMKUS"
    }
  ],
  "definitions": []
}

{
  "id": "lt-law-xiii-347",
  "type": "statute",
  "title": "Lietuvos Respublikos valstybės ir savivaldybės įmonių įstatymo Nr. I-722 11 straipsnio pakeitimo įstatymas",
  "short_name": "XIII-347",
  "status": "in_force",
  "issued_date": "2017-05-09",
  "in_force_date": "2018-01-01",
  "url": "https://e-tar.lt/portal/lt/legalAct/7f02f5703ee611e7b66ae890e1368363/guLmTfVGcQ",
  "provisions": [
    {
      "provision_ref": "art1",
      "section": "1",
      "title": "1 straipsnis. 11 straipsnio pakeitimas",
      "content": "1. Pakeisti 11 straipsnio 1 dalį ir ją išdėstyti taip:\n\n„1. Įmonės vadovas priimamas į darbą viešo konkurso būdu 5 metų kadencijai. Tas pats asmuo tos pačios įmonės vadovu gali būti skiriamas ne daugiau kaip dvi kadencijas iš eilės. Įmonės vadovas pradeda eiti pareigas nuo sprendime dėl jo paskyrimo nurodytos dienos. Kai įmonė steigiama, įmonės vadovu paskirtas asmuo pradeda eiti įmonės vadovo pareigas nuo įmonės įregistravimo dienos.“\n\n2. Papildyti 11 straipsnį nauja 2 dalimi:\n\n„2. Pasibaigus pirmajai kadencijai, įmonės vadovas savininko teises ir pareigas įgyvendinančios institucijos sprendimu gali būti skiriamas antrajai 5 metų kadencijai, atsižvelgiant į tai, ar įmonės vadovo pirmosios kadencijos laikotarpiu įmonė pasiekė visus jai nustatytus veiklos tikslus. Įmonės pasiektų veiklos tikslų atitiktis jai nustatytiems veiklos tikslams vertinama Vyriausybės ar savivaldybės tarybos nustatyta tvarka likus 3 mėnesiams iki vadovo pirmosios kadencijos pabaigos. Įmonės savininko teises ir pareigas įgyvendinanti institucija, priėmusi sprendimą neskirti įmonės vadovo antrajai kadencijai, likus 3 mėnesiams iki įmonės vadovo pirmosios kadencijos pabaigos, taip pat likus 3 mėnesiams iki įmonės vadovo antrosios kadencijos pabaigos, organizuoja viešą konkursą įmonės vadovo pareigoms eiti. Pasibaigus antrajai kadencijai, įmonės vadovas yra atšaukiamas iš pareigų.“\n\n3. Buvusias 11 straipsnio 2–8 dalis laikyti atitinkamai 3–9 dalimis.\n\n4. Pakeisti 11 straipsnio 8 dalį ir ją išdėstyti taip:\n\n„8. Įmonės savininko teises ir pareigas įgyvendinančiai institucijai priėmus sprendimą atšaukti įmonės vadovą, su juo sudaryta darbo sutartis pasibaigia Darbo kodekse nustatyta tvarka. Jeigu įmonės vadovas buvo paskirtas įmonės valdybos nariu, atšaukus jį iš vadovo pareigų, jis atšaukiamas ir iš įmonės valdybos narių.“"
    },
    {
      "provision_ref": "art2",
      "section": "2",
      "title": "2 straipsnis. Įstatymo įsigaliojimas ir įgyvendinimas",
      "content": "1. Šis įstatymas, išskyrus šio straipsnio 7 dalį, įsigalioja 2018 m. sausio 1 d.\n\n2. Iki šio įstatymo įsigaliojimo į įmonės vadovo pareigas tam tikram terminui priimtas asmuo toliau eina įmonės vadovo pareigas iki šio termino pabaigos. Pasibaigus šiam terminui, įmonės vadovas atšaukiamas iš pareigų įmonės savininko teises ir pareigas įgyvendinančios institucijos sprendimu. Darbo pagal iki šio įstatymo įsigaliojimo sudarytą terminuotą darbo sutartį laikotarpis prilyginamas pirmajai kadencijai einant įmonės vadovo pareigas mažiau negu 5 metus, antrajai kadencijai prilyginamas laikotarpis einant įmonės vadovo pareigas daugiau negu 5 metus, bet mažiau negu 10 metų. Kai įmonės vadovas į šias pareigas buvo paskirtas terminuotai ir iki šio įstatymo įsigaliojimo eina įmonės vadovo pareigas daugiau negu 10 metų, įmonės vadovas pareigas eina iki terminuotos darbo sutarties pabaigos, o šiam terminui suėjus, įmonės vadovas atšaukiamas iš pareigų įmonės savininko teises ir pareigas įgyvendinančios institucijos sprendimu.\n\n3. Įsigaliojus šiam įstatymui, per 3 darbo dienas įmonės savininko teises ir pareigas įgyvendinanti institucija pasirašytinai praneša įmonės vadovui apie tai, kad neterminuota darbo sutartis pakeista terminuota darbo sutartimi. Terminuota darbo sutartis su įmonės vadovu pasirašoma, jeigu įmonės vadovas pateikia įmonės savininko teises ir pareigas įgyvendinančiai institucijai rašytinį sutikimą keisti darbo sutarties su juo rūšį. Tokio sutikimo negavus per 20 darbo dienų nuo pranešimo jam pateikimo, įmonės vadovas atšaukiamas iš pareigų įmonės savininko teises ir pareigas įgyvendinančios institucijos sprendimu.\n\n4. Įmonės vadovas, kuris į šias pareigas buvo paskirtas neterminuotai ir iki šio įstatymo įsigaliojimo eina pareigas mažiau negu 5 metus, toliau eina įmonės vadovo pareigas 5 metus nuo šio įstatymo įsigaliojimo dienos. Šis 5 metų laikotarpis prilyginamas pirmajai kadencijai einant įmonės vadovo pareigas.\n\n5. Įmonės vadovas, kuris į šias pareigas buvo paskirtas neterminuotai ir iki šio įstatymo įsigaliojimo eina pareigas daugiau negu 5 metus, bet mažiau negu 10 metų, toliau eina įmonės vadovo pareigas 5 metus nuo šio įstatymo įsigaliojimo dienos. Šis 5 metų laikotarpis prilyginamas antrajai jo kadencijai einant tos pačios įmonės vadovo pareigas. Pasibaigus šiam terminui, įmonės vadovas atšaukiamas iš pareigų įmonės savininko teises ir pareigas įgyvendinančios institucijos sprendimu.\n\n6. Įmonės vadovas, kuris į šias pareigas buvo paskirtas neterminuotai ir iki šio įstatymo įsigaliojimo eina pareigas daugiau negu 10 metų, toliau eina tos pačios įmonės vadovo pareigas vienus metus nuo šio įstatymo įsigaliojimo dienos. Pasibaigus šiam terminui, įmonės vadovas atšaukiamas iš pareigų įmonės savininko teises ir pareigas įgyvendinančios institucijos sprendimu.\n\n7. Lietuvos Respublikos Vyriausybė arba jos įgaliota institucija ir savivaldybės taryba iki šio įstatymo įsigaliojimo priima šio įstatymo įgyvendinamuosius teisės aktus. Iki šio įstatymo įsigaliojimo įmonės savininko teises ir pareigas įgyvendinanti institucija pakeičia įmonės įstatus ir juose nustato įmonės vadovo skyrimo ir atšaukimo tvarką.\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentė                                                                                        Dalia Grybauskaitė"
    }
  ],
  "definitions": []
}

{
  "id": "lt-law-xii-170",
  "type": "statute",
  "title": "Lietuvos Respublikos atsinaujinančių išteklių energetikos įstatymo 2, 11, 13, 14, 16, 20, 21 straipsnių pakeitimo ir papildymo įstatymo įgyvendinimo įstatymas",
  "short_name": "XII-170",
  "status": "in_force",
  "issued_date": "2013-01-17",
  "in_force_date": "2013-02-01",
  "url": "https://e-tar.lt/portal/lt/legalAct/TAR.4F686206A6DA",
  "provisions": [
    {
      "provision_ref": "art1",
      "section": "1",
      "title": "1 straipsnis. Skatinimo kvotų paskirstymas",
      "content": "1. Lietuvos Respublikos energetikos ministerija iki 2013 m. vasario 15 d. pateikia Lietuvos Respublikos Vyriausybei informaciją apie aukcionuose paskirstytas skatinimo kvotas ir ne aukciono būdu išduotus leidimus plėtoti elektros energijos gamybos pajėgumus.\n\n2. Tuo atveju, jeigu aukcionuose paskirstytų skatinimo kvotų ir galiojančiuose ne aukciono būdu išduotuose leidimuose plėtoti elektros energijos gamybos pajėgumus ir leidimuose gaminti elektros energiją nurodytos elektrinių įrengtosios suminės galios suma yra lygi ar viršija Lietuvos Respublikos atsinaujinančių išteklių energetikos įstatymo 13 straipsnio 3 dalyje nurodytas įrengtąsias sumines galias, skatinimo kvotų paskirstymas Lietuvos Respublikos atsinaujinančių išteklių energetikos įstatyme ir jo įgyvendinamuosiuose teisės aktuose nustatytais būdais ir paraiškų prijungti prie elektros tinklų ne didesnės kaip 10 kW galios elektrines priėmimas sustabdomas. Iki Lietuvos Respublikos atsinaujinančių išteklių energetikos įstatymo 2, 11, 13, 14, 16, 20, 21 straipsnių pakeitimo ir papildymo įstatymo įsigaliojimo pradėtos, tačiau nebaigtos skatinimo kvotų paskirstymo aukcionų procedūros šioje dalyje numatytu atveju yra nutraukiamos.\n\n3. Skatinimo kvotų paskirstymas atnaujinamas, padidinus Lietuvos Respublikos atsinaujinančių išteklių energetikos įstatymo 13 straipsnio 3 dalyje nurodytus įrengtųjų galių dydžius arba atsiradus laisvų skatinimo kvotų, gamintojams nepastačius elektrinių per leidimuose plėtoti elektros energijos gamybos pajėgumus nurodytą laikotarpį arba per šio įstatymo 2 straipsnyje nurodytą laikotarpį. Lietuvos Respublikos energetikos ministerija viešai skelbia ir nuolat atnaujina informaciją apie gamintojams priskirtas įrengtąsias sumines galias ir esamas laisvas skatinimo kvotas.\n\n4. Tuo atveju, jeigu skatinimo kvotų paskirstymo aukcionuose paskirstytų skatinimo kvotų ir ne aukciono būdu išduotuose galiojančiuose leidimuose plėtoti elektros energijos gamybos pajėgumus ir leidimuose gaminti elektros energiją nurodytų elektrinių įrengtųjų suminių galių suma yra mažesnė negu Lietuvos Respublikos atsinaujinančių išteklių energetikos įstatymo 13 straipsnio 3 dalyje nurodytos įrengtosios suminės galios, skatinimo kvotų paskirstymas ir paraiškų prijungti prie elektros tinklų ne didesnės kaip 10 kW galios elektrines priėmimas tęsiamas tol, kol bus pasiektos įrengtosios suminės galios."
    },
    {
      "provision_ref": "art2",
      "section": "2",
      "title": "2 straipsnis. Leidimų plėtoti elektros energijos gamybos iš atsinaujinančių energijos išteklių pajėgumus galiojimas",
      "content": "1. Leidimai plėtoti elektros energijos gamybos iš atsinaujinančių energijos išteklių pajėgumus statant saulės šviesos energijos elektrines, išduoti teisės aktų nustatyta tvarka ne aukciono būdu pagal prašymus, pateiktus iki Lietuvos Respublikos atsinaujinančių išteklių energetikos įstatymo 2, 11, 13, 14, 16, 20, 21 straipsnių pakeitimo ir papildymo įstatymo įsigaliojimo, galioja iki juose nurodyto termino pabaigos, tačiau ne ilgiau negu iki šio straipsnio 2 dalyje nurodyto termino, išskyrus šio straipsnio 2 ir 3 dalyse numatytas išimtis. Šioje dalyje nurodyti prašymai nagrinėjami Lietuvos Respublikos atsinaujinančių išteklių energetikos įstatymo ir Lietuvos Respublikos elektros energetikos įstatymo nustatyta tvarka.\n\n2. Asmenys, turintys leidimus, nurodytus šio straipsnio 1 dalyje, ne vėliau kaip iki 2013 m. liepos 1 d. teisės aktų nustatyta tvarka Lietuvos Respublikos energetikos ministerijai turi pateikti pašymus išduoti leidimą gaminti elektros energiją. Tuo atveju, jeigu šio straipsnio 1 dalyje nurodyto leidimo turėtojas iki 2013 m. liepos 1 d. teisės aktų nustatyta tvarka nepateikia Lietuvos Respublikos energetikos ministerijai prašymo išduoti leidimą gaminti elektros energiją, leidimas plėtoti elektros energijos gamybos pajėgumus netenka galios, išskyrus šio straipsnio 3 dalyje nustatytą atvejį. Jeigu gamintojas iki šioje dalyje nurodyto termino pateikia Lietuvos Respublikos energetikos ministerijai prašymą išduoti leidimą gaminti elektros energiją, jo turimas leidimas plėtoti elektros energijos gamybos pajėgumus galioja iki leidimo gaminti elektros energiją išdavimo dienos, tačiau ne ilgiau negu jame nurodytas galiojimo terminas arba iki motyvuoto atsisakymo išduoti leidimą gaminti elektros energiją pateikimo.\n\n3. Asmenys, turintys šio straipsnio 1 dalyje nurodytus leidimus, tačiau nepabaigę projekto plėtojimo darbų iki šio straipsnio 2 dalyje nurodyto termino, iki 2013 m. liepos 1 d. raštu kreipiasi į Lietuvos Respublikos energetikos ministeriją dėl leidimo galiojimo termino pratęsimo, pateikdami įrodymus, kad atlikta ne mažiau kaip 50 procentų projektui įgyvendinti numatytų investicijų. Sprendimą dėl leidimo galiojimo termino pratęsimo ne ilgesniam negu 7 mėnesių terminui nuo šio sprendimo priėmimo priima Lietuvos Respublikos energetikos ministro įsakymu ne vėliau kaip 2013 m. liepos 1 d. iš Lietuvos Respublikos energetikos ministerijos, Valstybinės energetikos inspekcijos prie Lietuvos Respublikos energetikos ministerijos, Valstybinės kainų ir energetikos kontrolės komisijos ir socialinių partnerių atstovų sudaryta komisija. Jeigu ši komisija nepratęsia leidimo plėtoti elektros energijos gamybos pajėgumus galiojimo termino, leidimo galiojimas panaikinamas.\n\n4. Šio straipsnio 1 dalyje nurodytus leidimus turintys asmenys, numatantys įrengti ne didesnės kaip 30 kW galios saulės šviesos energijos elektrines, elektros tinklų operatoriui pateikia prievolių įvykdymo užtikrinimą, garantuojantį elektros tinklų operatoriui gamintojo įsipareigojimus plėtoti elektros energijos gamybos iš atsinaujinančių energijos išteklių pajėgumus. Asmens prievolių įvykdymo užtikrinimo dydis apskaičiuojamas dauginant numatomų įrengti elektrinės pajėgumų dydį (kW) iš 500 litų už 1 kW. Asmenys, turintys šio straipsnio 1 dalyje nurodytus leidimus, savo prievolių įvykdymo užtikrinimą turi pateikti iki 2013 m. kovo 1 d. Kai šioje dalyje nurodytos elektrinės statyba užbaigiama ir išduodamas leidimas elektros energijai gaminti, gamintojo prievolių įvykdymo užtikrinimas grąžinamas teisės aktų nustatyta tvarka. Gamintojo prievolių įvykdymo užtikrinimo pateikimo ir panaudojimo sąlygas bei tvarką nustato Lietuvos Respublikos energetikos ministerija."
    },
    {
      "provision_ref": "art3",
      "section": "3",
      "title": "3 straipsnis. Išlaidų, susijusių su elektrinės projekto vystymu, kompensavimas",
      "content": "1. Asmenys, kurie turi šio įstatymo 2 straipsnio 1 dalyje nurodytus leidimus plėtoti elektros energijos gamybos pajėgumus ir kuriems šio įstatymo 2 straipsnio 3 dalyje nustatyta tvarka leidimo galiojimo terminas nebuvo pratęstas, ir asmenys, kurie iki šio įstatymo 2 straipsnio 3 dalyje nustatyto termino nesikreipė į Lietuvos Respublikos energetikos ministeriją dėl leidimo galiojimo termino pratęsimo, ir iki šio įstatymo įsigaliojimo dienos patyrę tiesiogiai su elektrinės projekto plėtojimu susijusių išlaidų, iki 2013 m. rugsėjo 1 d. turi teisę raštu kreiptis į Lietuvos Respublikos Vyriausybės sudarytą komisiją (toliau – Komisija) dėl tokių išlaidų kompensavimo.\n\n2. Komisija, vadovaudamasi Lietuvos Respublikos Vyriausybės patvirtintu išlaidų, susijusių su elektrinės projekto plėtojimu, kompensavimo tvarkos aprašu, per vieną mėnesį nuo rašytinio asmens kreipimosi gavimo dienos priima sprendimą dėl išlaidų kompensavimo.\n\n3. Išlaidos, susijusios su elektrinės projekto plėtojimu, asmenims kompensuojamos per vienus metus nuo Komisijos sprendimo priėmimo. Šios išlaidos pripažįstamos viešuosius interesus atitinkančių paslaugų išlaidomis."
    },
    {
      "provision_ref": "art4",
      "section": "4",
      "title": "4 straipsnis. Pasiūlymai Lietuvos Respublikos Vyriausybei",
      "content": "1. Lietuvos Respublikos Vyriausybė iki 2013 m. balandžio 1 d. patvirtina išlaidų, susijusių su elektrinės projekto plėtojimu, kompensavimo tvarkos aprašą ir sudaro Komisiją, nagrinėsiančią prašymus dėl išlaidų, susijusių su elektrinės projekto plėtojimu, kompensavimo.\n\n2. Lietuvos Respublikos Vyriausybė ar jos įgaliota institucija iki 2013 m. kovo 1 d. patvirtina Lietuvos Respublikos atsinaujinančių išteklių energetikos įstatymo 2, 11, 13, 14, 16, 20, 21 straipsnių pakeitimo ir papildymo įstatymo įgyvendinamuosius teisės aktus.\n\nSkelbiu šį Lietuvos Respublikos Seimo priimtą įstatymą.\n\nRESPUBLIKOS PREZIDENTĖ                                                    DALIA GRYBAUSKAITĖ\n\n_________________"
    }
  ],
  "definitions": []
}

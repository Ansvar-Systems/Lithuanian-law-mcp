{
  "id": "lt-law-viii-372",
  "type": "statute",
  "title": "Lietuvos Respublikos alkoholio kontrolės įstatymo 1, 2, 3, 10, 13, 14, 20, 21, 25, 29, 30, 31, 33, 39, 41, 43, 44 straipsnių pakeitimo ir papildymo bei IV skyriaus II skirsnio pavadinimo pakeitimo įstatymas",
  "short_name": "VIII-372",
  "status": "in_force",
  "issued_date": "1997-07-02",
  "in_force_date": "1997-07-16",
  "url": "https://e-tar.lt/portal/lt/legalAct/TAR.5C4DB7169F34",
  "provisions": [
    {
      "provision_ref": "art1",
      "section": "1",
      "title": "1 straipsnis. 1 straipsnio pakeitimas",
      "content": "Pakeisti 1 straipsnio 4 dalį, 5, 6 dalis pripažinti netekusiomis galios, buvusias 7, 8 dalis laikyti atitinkamai 5, 6 dalimis ir visą straipsnį išdėstyti taip:\n\n„1 straipsnis. Įstatyme vartojamos pagrindinės sąvokos\n\nEtilo alkoholis (toliau – alkoholis) – narkotinio veikimo medžiaga, galinti lemti pripratimą ir priklausomybę nuo jos.\n\nAlkoholio produktai – nedenatūruotas etilo alkoholis, denatūruotas etilo alkoholis, techninis etilo alkoholis, alkoholiniai gėrimai, ingredientai ir žaliavos, kuriuose yra etilo alkoholio.\n\nAlkoholiniai gėrimai – gėrimai, kurių tūrinė etilo alkoholio koncentracija sudaro nuo 1 iki 50 procentų.\n\nAlkoholio reklama – tai bet kokia forma ir bet kokiomis perdavimo priemonėmis skelbiama informacija, kuria siekiama daryti poveikį reklamos vartotojų pasirinkimams, susijusiems su alkoholio produktų įsigijimu, vartojimu, įmonių komercine, ūkine bei finansine veikla.\n\nAlkoholio kontrolė – šiame įstatyme ir kituose teisės aktuose numatytų alkoholio produktų gamybos, importo, vidaus prekybos, vartojimo, alkoholio reklamos valstybinio reguliavimo priemonių, skirtų alkoholinių gėrimų bendrajam suvartojimui, taip pat alkoholinių gėrimų, kitų produktų, kuriuose yra etilo alkoholio, vartojimo nulemtoms kenksmingoms pasekmėms sveikatai ir ūkiui mažinti, visuma.\n\nStacionarinės prekybos įmonės ir stacionarinės viešojo maitinimo įmonės – prekybos ir viešojo maitinimo įmonės, kurių pastatams, kaip nekilnojamajam turtui, Lietuvos Respublikos įstatymai ir kiti teisės aktai nustato valstybinę teisinę registraciją.“"
    },
    {
      "provision_ref": "art2",
      "section": "2",
      "title": "2 straipsnis. 2 straipsnio 2 dalies papildymas",
      "content": "2 straipsnio 2 dalyje po žodžio „laikymu“ įrašyti žodį „gabenimu“ ir šią dalį išdėstyti taip:\n\n„Šis įstatymas reguliuoja santykius, susijusius su alkoholio produktų, maisto produktų su alkoholio priedais, kitų produktų, kuriuose yra etilo alkoholio, gamyba, vidaus prekyba, laikymu, gabenimu, importu, eksportu, vartojimu, bei nustato valstybės alkoholio kontrolės Lietuvos Respublikoje pagrindus.“"
    },
    {
      "provision_ref": "art3",
      "section": "3",
      "title": "3 straipsnis. 3 straipsnio 1 dalies 4 punkto pakeitimas",
      "content": "Pakeisti 3 straipsnio 1 dalies 4 punktą ir išdėstyti taip:\n\n„4) riboti alkoholinių gėrimų pardavimo ir vartojimo skatinimą;“."
    },
    {
      "provision_ref": "art4",
      "section": "4",
      "title": "4 straipsnis. 10 straipsnio papildymas",
      "content": "10 straipsnio antrajame sakinyje po žodžio „nustato“ įrašyti žodžius „Sveikatos apsaugos ministerija kartu su“ ir straipsnį išdėstyti taip:\n\n„10 straipsnis. Namų gamybos stiprių alkoholinių gėrimų gaminimo reguliavimas\n\nLietuvos Respublikoje draudžiama gaminti naminę degtinę, brogą, kitus namų gamybos stiprius alkoholinius gėrimus. Alkoholinių gėrimų pripažinimo namų gamybos stipriais alkoholiniais gėrimais kriterijus nustato Sveikatos apsaugos ministerija kartu su VTAKT.“"
    },
    {
      "provision_ref": "art5",
      "section": "5",
      "title": "5 straipsnis. 13 straipsnio 1 dalies pakeitimas",
      "content": "Pakeisti 13 straipsnio 1 dalį ir išdėstyti taip:\n\n„Tik valstybės (valstybinėms) įmonėms ir specialios paskirties bendrovėms šio įstatymo ir kitų teisės aktų nustatyta tvarka suteikiama teisė gaminti nedenatūruotą etilo alkoholį, denatūruotą etilo alkoholį bei alkoholinius gėrimus, kurių tūrinė etilo alkoholio koncentracija viršija 22 procentus. Šis reikalavimas netaikomas šio straipsnio antrojoje dalyje nurodytai įmonei ir jai nustatytam alkoholinių gėrimų asortimentui bei AB „Sema“, gaminančiai nedenatūruotą etilo alkoholį kaip pagrindinės mielių gamybos papildomą produktą ir denatūruotą etilo alkoholį.“"
    },
    {
      "provision_ref": "art6",
      "section": "6",
      "title": "6 straipsnis. 14 straipsnio pakeitimas",
      "content": "14 straipsnio 1 dalyje išbraukti žodžius „užsienio valstybių diplomatinėms atstovybėms“ ir šią dalį išdėstyti taip:\n\n„Lietuvos Respublikos piliečiams, užsieniečiams, laivų ir lėktuvų atsargoms priskiriamą alkoholinių gėrimų kiekį, kurį leidžiama įvežti į Lietuvos Respubliką, nustato Lietuvos Respublikos Vyriausybė VTAKT teikimu. Leidžiamas įvežti į Lietuvos Respubliką alkoholinių gėrimų kiekis nustatomas pagal alkoholinių gėrimų grupes.“"
    },
    {
      "provision_ref": "art7",
      "section": "7",
      "title": "7 straipsnis. 20 straipsnio pakeitimas",
      "content": "Pakeisti 20 straipsnį ir išdėstyti taip:\n\n„20 straipsnis.     Alkoholio produktų realizavimo, laikymo (saugojimo) ir gabenimo reikalavimai\n\nLietuvos Respublikoje realizuoti draudžiama:\n\n1) alkoholio produktus be įmonės gamintojos išduoto atitikimo pažymėjimo, liudijančio kiekvienos alkoholio produktų siuntos kokybę;\n\n2) tokių rūšių alkoholio produktus, taip pat alkoholinius gėrimus pagal jų grupes, kurie neįrašyti į leidimus juos gaminti, importuoti, realizuoti, ir alkoholio produktus, kurių įsigijimas nepatvirtintas juridinę galią turinčiais dokumentais;\n\n3) alkoholinius gėrimus (išskyrus alų) be nustatyto specialaus ženklinimo, taip pat tuos importuotus alkoholinius gėrimus, kurių ženklinimas neturi įmonės, turinčios importo ir didmeninės prekybos alkoholiniais gėrimais teisę, papildomos specialios žymos;\n\n4) alkoholinius gėrimus, kurių etilo alkoholis pagamintas ne iš maisto žaliavų;\n\n5) importuotus ar Lietuvos Respublikoje pagamintus alkoholio produktus, kurių kokybės ir (ar) higieniniai rodikliai neatitinka Lietuvos Respublikoje nustatytų reikalavimų;\n\n6) importuotus ir Lietuvos Respublikoje pagamintus alkoholinius gėrimus, kurių prekinis žymėjimas neatitinka LST (CODEX STAN 1): 1993 Fasuotų maisto produktų ženklinimo bendrųjų reikalavimų bei Lietuvos Respublikoje galiojančių prekių ženklinimo taisyklių;\n\n7) falsifikuotus alkoholio produktus;\n\n8) alų, kurio tūrinė etilo alkoholio koncentracija didesnė kaip 9,5 procento;\n\n9) vynus, kurių tūrinė etilo alkoholio koncentracija didesnė kaip 22 procentai;\n\n10) distiliuoto etilo alkoholio gaminius, kurių tūrinė etilo alkoholio koncentracija didesnė kaip 50 procentų. Šis reikalavimas netaikomas UAB „Lietuviškas midus“ gaminamiems gėrimams;\n\n11) namų gamybos alkoholinius gėrimus, išskyrus alų, pagamintą pagal norminius dokumentus, kai turimas nustatyta tvarka išduotas leidimas jį gaminti;\n\n12) nedenatūruotą, denatūruotą etilo alkoholį bei techninį etilo alkoholį gyventojams, išskyrus nedenatūruotą etilo alkoholį, realizuojamą gyventojams vaistinėse Sveikatos apsaugos ministerijos nustatyta tvarka;\n\n13) kontrabandinius alkoholio produktus, išskyrus konfiskuotus, kurie realizuojami Lietuvos Respublikos Vyriausybės nustatyta tvarka;\n\n14) alkoholio produktus be Lietuvos Respublikos Vyriausybės nustatyta tvarka išduoto leidimo;\n\n15) pilstomus alkoholinius gėrimus, išskyrus prekybą jais stacionarinėse viešojo maitinimo įmonėse, ir pilstomą alų, parduodamą firminėse alaus daryklų parduotuvėse;\n\n16) alkoholinius gėrimus nestacionarinėse prekybos įmonėse, išskyrus kioskuose parduodamą alų, gamyklų supilstytą į tarą;\n\n17) alkoholinius gėrimus mažmeninės prekybos ir viešojo maitinimo įmonėse, įrengtose didmeninės prekybos įmonių bei importuotojų sandėliuose, iš kurių vykdoma didmeninė prekyba alkoholiniais gėrimais, taip pat alų, gamyklų supilstytą į tarą, kioskuose, įrengtuose didmeninės prekybos įmonių bei importuotojų sandėliuose, iš kurių vykdoma didmeninė prekyba alkoholiniais gėrimais;\n\n18) alkoholinius gėrimus prekybos įmonėse, kurios nėra visiškai izoliuotos nuo gyvenamųjų ar kitų patalpų, nesusijusių su prekių pardavimo organizavimu ar jų sandėliavimu;\n\n19) alkoholinius gėrimus asmenims, jaunesniems kaip 18 metų;\n\n20) alkoholinius gėrimus neblaiviems asmenims;\n\n21) alkoholinius gėrimus uniformuotiems pareigūnams.\n\nŠio straipsnio pirmosios dalies 1–11, 13 ir 14 punktų reikalavimai taikomi ir įmonėse laikomiems (saugomiems) bei įmonių gabenamiems alkoholio produktams.\n\nĮmonėms draudžiama laikyti ir gabenti nedenatūruotą, denatūruotą ir techninį etilo alkoholį, išskyrus įmones, turinčias leidimus juos gaminti, importuoti, bei įmones, įstaigas ir organizacijas, naudojančias juos gamybos, techninėms, medicinos, veterinarijos reikmėms arba mokslo ir tyrimo darbuose.\n\nĮmonėms, turinčioms leidimus gaminti alkoholio produktus, užsiimti didmenine prekyba jais ar užsiimti mažmenine prekyba alkoholiniais gėrimais, draudžiama šių įmonių vardu įgalioti ar pagal sutartį perduoti kitoms įmonėms, įmonės agentams (fiziniams asmenims) teisę vykdyti leidimuose nurodytą veiklą.\n\nDidmeninės prekybos įmonėms, turinčioms teisę parduoti alkoholinius gėrimus, leidžiama juos realizuoti tik mažmeninės prekybos ar viešojo maitinimo įmonėms, kurios turi šios prekybos leidimus.\n\nĮmonėms, turinčioms leidimą gaminti alkoholio produktus, leidžiama juos realizuoti didmeninės, mažmeninės prekybos ar viešojo maitinimo įmonėms, turinčioms leidimus užsiimti šia veikla.\n\nImportuotų alkoholinių gėrimų (išskyrus alų) specialaus ženklinimo papildymo specialia įmonės, turinčios didmeninės prekybos alkoholiniais gėrimais teisę, žyma tvarką nustato VTAKT.\n\nAlkoholinių gėrimų pardavėjai turi teisę reikalauti iš asmenų, kurie perka alkoholinius gėrimus, pateikti asmens amžių liudijantį dokumentą.\n\nJuridiniai ir fiziniai asmenys, gaminantys, realizuojantys, laikantys (saugantys) arba gabenantys nekokybiškus, falsifikuotus, kontrabandinius alkoholio produktus, suklastoję alkoholio produktų įsigijimą patvirtinančius dokumentus, kokybę liudijančius atitikimo pažymėjimus ar nustatytą specialųjį ženklinimą bei žymas, atsako pagal šį ir kitus įstatymus.“"
    },
    {
      "provision_ref": "art8",
      "section": "8",
      "title": "8 straipsnis. 21 straipsnio 1, 2 ir 4 dalių pakeitimas",
      "content": "Pakeisti 21 straipsnio 1, 2 ir 4 dalis ir išdėstyti taip:\n\n„Lietuvos Respublikoje draudžiama prekiauti alkoholiniais gėrimais:\n\n1) sveikatos priežiūros, ugdymo, sporto įstaigose ir jų teritorijose (išskyrus sanatorijose įrengtose viešojo maitinimo įmonėse, turinčiose atskirą įėjimą, kuriose savivaldybės gali leisti prekiauti alkoholiniais gėrimais, kurių tūrinė etilo alkoholio koncentracija neviršija 15 procentų), prie maldos namų (atstumu, kurį nustato savivaldybės kartu su religinėmis bendruomenėmis);\n\n2) mažmeninės prekybos įmonėse, kuriose vaikams ir paaugliams skirtų prekių dalis sudaro 50 arba daugiau procentų mažmeninės prekių apyvartos;\n\n3) masiniuose renginiuose (išskyrus alkoholinius gėrimus, kurių tūrinė etilo alkoholio koncentracija neviršija 12 procentų);\n\n4) iš prekybos automatų;\n\n5) tarptautinių ir respublikinių kelių pakelėse, išskyrus stacionarinėse viešojo maitinimo įmonėse;\n\n6) prekybos ir viešojo maitinimo įmonėse, kurios įrengtos degalinėse ir prie jų (savivaldybių nurodytu atstumu);\n\n7) prekybos įmonėse, kurios nėra visiškai izoliuotos nuo gyvenamųjų ar kitų patalpų, nesusijusių su prekių pardavimo organizavimu ar jų sandėliavimu;\n\n8) asmenims, jaunesniems kaip 18 metų;\n\n9) kitais Lietuvos Respublikos Vyriausybės nustatytais atvejais.\n\nPrekiauti alkoholiniais gėrimais leidžiama tik išimtinai tokiai prekybai skirtose stacionarinėse prekybos įmonėse arba jų specializuotuose skyriuose, skirtuose tokiai prekybai, ir viešojo maitinimo įmonėse, išskyrus prekybą kioskuose ir prekybos įmonių nespecializuotuose skyriuose alumi, gamyklų supilstytu į tarą. Prekyba alkoholiniais gėrimais draudžiama mažmeninės prekybos ir viešojo maitinimo įmonėse, įrengtose didmeninės prekybos įmonių ir importuotojų sandėliuose, iš kurių vykdoma didmeninė prekyba alkoholiniais gėrimais. Prekyba alumi, gamyklų supilstytu į tarą, draudžiama kioskuose, įrengtuose didmeninės prekybos įmonių ir importuotojų sandėliuose, iš kurių vykdoma didmeninė prekyba alkoholiniais gėrimais.“\n\n„Prekybos ir viešojo maitinimo įmonėse leidžiama prekiauti alkoholiniais gėrimais tik nuo 11 valandos iki kitos dienos 6 valandos ryto (prekyba alumi leidžiama nuo 8 valandos ryto).“"
    },
    {
      "provision_ref": "art9",
      "section": "9",
      "title": "9 straipsnis. 25 straipsnio 1 dalies 1 punkto papildymas",
      "content": "Papildyti 25 straipsnio 1 dalies 1 punktą žodžiais „(išskyrus sanatorijose įrengtose viešojo maitinimo įmonėse, turinčiose atskirą įėjimą, kuriose savivaldybės gali leisti prekiauti alkoholiniais gėrimais, kurių tūrinė etilo alkoholio koncentracija neviršija 15 procentų)“ ir išdėstyti taip:\n\n„1) visose ugdymo, sveikatos priežiūros, karinėse ir sukarintos tarnybos, policijos įstaigose ir jų teritorijose (išskyrus sanatorijose įrengtose viešojo maitinimo įmonėse, turinčiose atskirą įėjimą, kuriose savivaldybės gali leisti prekiauti alkoholiniais gėrimais, kurių tūrinė etilo alkoholio koncentracija neviršija 15 procentų).“"
    },
    {
      "provision_ref": "art10",
      "section": "10",
      "title": "10 straipsnis. IV skyriaus II skirsnio pavadinimo pakeitimas",
      "content": "Pakeisti IV skyriaus II skirsnio pavadinimą:\n\n„II skirsnis.\nAlkoholinių gėrimų pardavimo skatinimo ir reklamos ribojimas“."
    },
    {
      "provision_ref": "art11",
      "section": "11",
      "title": "11 straipsnis. 29 straipsnio pakeitimas",
      "content": "Pakeisti 29 straipsnį ir išdėstyti taip:\n\n„29 straipsnis. Alkoholinių gėrimų pardavimo skatinimo ribojimas\n\nĮmonėms, turinčioms teisę prekiauti alkoholiniais gėrimais, draudžiama naudoti tokius jų pardavimo skatinimo būdus:\n\n1) dalį prekių išduoti veltui arba kaip premiją;\n\n2) taikyti fiksuotas nuolaidas kuponų, išspausdintų visuomenės informavimo priemonėse, savininkams;\n\n3) organizuoti naujų alkoholinių gėrimų pavyzdžių platinimą nemokamai;\n\n4) teikti savo produkciją į loterijas, konkursus, žaidimus kaip prizus arba kartu su jais, išskyrus alų ir putojančius vynus, kurių tūrinė etilo alkoholio koncentracija neviršija 15 procentų;\n\n5) organizuoti mažmeninės prekybos subjektų konkursus dėl alkoholinių gėrimų pardavimo skatinimo;\n\n6) parduoti Lietuvos Respublikoje ar užsienio šalyse išspausdintus, įvežtus į Lietuvos Respubliką specializuotus reklaminius leidinius, skirtus alkoholinių gėrimų pardavimo skatinimui.\n\nLietuvos Respublikos Vyriausybė įmonėms, kurios turi nustatyta tvarka išduotus leidimus prekiauti alkoholiniais gėrimais, turi teisę nustatyti ir kitus alkoholinių gėrimų pardavimo skatinimo ribojimus.“"
    },
    {
      "provision_ref": "art12",
      "section": "12",
      "title": "12 straipsnis. 30 straipsnio pakeitimas",
      "content": "Pakeisti 30 straipsnį ir išdėstyti taip:\n\n„30 straipsnis. Alkoholio reklamos ribojimas\n\nLietuvos Respublikoje draudžiama visų formų alkoholio reklama, kuri:\n\n1) skirta vaikams ir paaugliams iki 18 metų;\n\n2) naudoja asmenis iki 18 metų;\n\n3) naudoja sportininkus, gydytojus, politikus, meno ir mokslo įžymybes ar kitus iškilius visuomenės veikėjus, jų asmenį, vardą, atvaizdą ir pan.;\n\n4) sieja alkoholio vartojimą su fizinės būklės pagerėjimu;\n\n5) sieja alkoholio vartojimą su vairavimu;\n\n6) sieja alkoholio vartojimą su psichinės veiklos pagerėjimu, asmeninių problemų sprendimu;\n\n7) sieja alkoholio vartojimą su stimuliuojančiomis, raminančiomis ir kitomis gydomosiomis savybėmis;\n\n8) sieja alkoholio vartojimą su socialine sėkme, padidintu seksualiniu aktyvumu;\n\n9) palankiai vaizduoja nesaikingą alkoholinių gėrimų vartojimą ar neigiamai atsiliepia apie abstinenciją ir saikingumą;\n\n10) pateikia didesnę tūrinę etilo alkoholio koncentraciją kaip alkoholinių gėrimų privalumą;\n\n11) pateikia neteisingą ir klaidinančią informaciją apie alkoholinius gėrimus.\n\nAlkoholio reklama draudžiama:\n\n1) laikraščių ir jų savarankiškų priedų, žurnalų bei knygų pirmuosiuose ir paskutiniuosiuose puslapiuose (viršeliuose);\n\n2) vaikams ir paaugliams skirtuose specializuotuose laikraščiuose, žurnaluose, knygose, televizijos ir radijo programose;\n\n3) per nacionalinį radiją ir televiziją nuo 15 valandos iki 22 valandos, o savaitgaliais ir moksleivių atostogų dienomis – nuo 8 valandos iki 22 valandos (išskyrus alaus ir vyno, kurio tūrinė etilo alkoholio koncentracija neviršija 15 procentų, reklamą);\n\n4) kitų Lietuvos Respublikoje įregistruotų radijo ir televizijos stočių, kabelinio radijo ir kabelinės televizijos stočių transliuojamose ir retransliuojamose programose, išskyrus tiesiogiai ir ištisai iš užsienio retransliuojamas laidas, nuo 15 valandos iki 20 valandos, o savaitgaliais ir moksleivių atostogų dienomis – nuo 8 valandos iki 20 valandos (išskyrus alaus ir vyno, kurio tūrinė etilo alkoholio koncentracija neviršija 15 procentų, reklamą);\n\n5) koncertų, cirko, diskotekų ir kitų masinių renginių, teatro spektaklių, kino ir videofilmų demonstravimo vietose;\n\n6) švietimo, mokslo ir ugdymo įstaigose;\n\n7) visose sveikatos priežiūros įstaigose;\n\n8) visuomeninio transporto priemonių viduje ir išorėje;\n\n9) degalinėse;\n\n10) ant paštu siunčiamų atvirlaiškių, vokų ir pašto ženklų.\n\nLoterijose, žaidimuose, konkursuose draudžiama teikti alkoholinius gėrimus kaip prizus asmenims iki 18 metų.\n\nAnt išorinių alkoholio reklamos priemonių turi būti įspėjamasis tekstas apie žalingą alkoholio poveikį sveikatai. Šio teksto formą, turinį ir jo vietą reklamos priemonėje nustato Sveikatos apsaugos ministerija.\n\nAlkoholio reklamos ribojimą kontroliuoja VTAKT, o išorinę reklamą – savivaldybės.“"
    },
    {
      "provision_ref": "art13",
      "section": "13",
      "title": "13 straipsnis. 31 straipsnio pripažinimas netekusiu galios",
      "content": "31 straipsnį pripažinti netekusiu galios."
    },
    {
      "provision_ref": "art14",
      "section": "14",
      "title": "14 straipsnis. 33 straipsnio pripažinimas netekusiu galios",
      "content": "33 straipsnį pripažinti netekusiu galios."
    },
    {
      "provision_ref": "art15",
      "section": "15",
      "title": "15 straipsnis. 39 straipsnio papildymas",
      "content": "Papildyti 39 straipsnį trečiuoju sakiniu „Institucijos privalo garantuoti anonimiškumą asmenų, padėjusių išaiškinti Alkoholio kontrolės įstatymo pažeidimus“ ir straipsnį išdėstyti taip:\n\n„39 straipsnis. Valstybės alkoholio kontrolės politikos vykdomųjų institucijų sistema\n\nValstybės alkoholio kontrolę pagal kompetenciją atlieka ministerijos, VTAKT, kitos Vyriausybės institucijos, valstybinės tarnybos, valstybinės inspekcijos, savivaldos vykdomosios institucijos, policija, sveikatos sistemos įstaigos. Jų kompetenciją alkoholio kontrolės srityje nustato šis ir kiti įstatymai bei teisės aktai. Institucijos privalo garantuoti anonimiškumą asmenų, padėjusių išaiškinti Alkoholio kontrolės įstatymo pažeidimus.“"
    },
    {
      "provision_ref": "art16",
      "section": "16",
      "title": "16 straipsnis. 41 straipsnio pakeitimas",
      "content": "41 straipsnyje vietoj žodžių „Pramonės ir prekybos ministerijos“ įrašyti žodžius „Ūkio ministerijos, Žemės ir miškų ūkio ministerijos „ ir straipsnį išdėstyti taip:\n\n„41 straipsnis. Valstybinės tabako ir alkoholio kontrolės tarnybos veiklos kontrolė\n\nKasmet Lietuvos Respublikos Vyriausybė iš Valstybės kontrolės, Sveikatos apsaugos ministerijos, Vidaus reikalų ministerijos, Ūkio ministerijos, Žemės ir miškų ūkio ministerijos atstovų skiria komisiją, kuri tikrina, kaip VTAKT vykdo šio įstatymo ir kitų teisės aktų reikalavimus, įgyvendina valstybės alkoholio kontrolės politiką.“"
    },
    {
      "provision_ref": "art17",
      "section": "17",
      "title": "17 straipsnis. 43 straipsnio 3 dalies pakeitimas",
      "content": "Pakeisti 43 straipsnio 3 dalį ir išdėstyti taip:\n\n„Lietuvos Respublikoje pagaminti falsifikuoti, į ją įvežti kaip kontrabanda bei joje realizuojami, laikomi (saugomi), gabenami alkoholio produktai, kurie neatitinka kokybės reikalavimų, reglamentuotų Lietuvos Respublikos norminiuose dokumentuose, taip pat kurių įsigijimas nepatvirtintas juridinę galią turinčiais dokumentais, Administracinių teisės pažeidimų kodekso nustatyta tvarka gali būti VTAKT ar kitų tam įgaliotų institucijų, kontroliuojančių įmonių komercinę ir ūkinę ar sveikatingumo veiklą, konfiskuojami.“"
    },
    {
      "provision_ref": "art18",
      "section": "18",
      "title": "18 straipsnis. 44 straipsnio pakeitimas",
      "content": "Pakeisti 44 straipsnį ir išdėstyti taip:\n\n„44 straipsnis.     Ekonominių sankcijų už Alkoholio kontrolės įstatymo pažeidimus taikymas\n\nValstybinė tabako ir alkoholio kontrolės tarnyba, Valstybinė higienos inspekcija prie Valstybinės visuomenės sveikatos priežiūros tarnybos, Lietuvos valstybinė kokybės inspekcija prie Valstybinės konkurencijos ir vartotojų teisių gynimo tarnybos, Valstybinė mokesčių inspekcija prie Lietuvos Respublikos finansų ministerijos, teritorinės valstybinės mokesčių inspekcijos, savivaldybės ir policija pagal savo kompetenciją turi teisę skirti įmonėms, įstaigoms, organizacijoms baudas už šio įstatymo pažeidimus.\n\nĮmonės, pagaminusios ir realizuojančios alkoholio produktus, neatitinkančius kokybės ar higienos normų reikalavimų, gaminančios, importuojančios, laikančios (saugančios), gabenančios alkoholio produktus ar jais prekiaujančios ir neturinčios šiai veiklai atitinkamo leidimo, taip pat nesilaikančios šio įstatymo 20 straipsnio pirmosios dalies 1–14 punktuose, antrojoje, trečiojoje, ketvirtojoje, penktojoje ir šeštojoje dalyse numatytų alkoholio produktų realizavimo, laikymo (saugojimo), gabenimo reikalavimų ar pažeidusios prekybos alkoholiniais gėrimais tvarką, privalo sumokėti iki 5 procentų jų metinės bendrosios apyvartos dydžio baudą.\n\nUž šio įstatymo 20 straipsnio pirmosios dalies 15–21 punktuose numatytų reikalavimų nesilaikymą įmonės moka dviejų tūkstančių litų baudą, o jei šiuos reikalavimus pažeidžia pakartotinai – 1 procento jų metinės bendrosios apyvartos dydžio baudą.\n\nĮmonės, įstaigos ir organizacijos, pažeidžiančios šio įstatymo 29 ir 30 straipsnių reikalavimus pirmą kartą, privalo sumokėti dešimties tūkstančių litų baudą, už kiekvieną tokį pat pakartotinį pažeidimą – vieno šimto tūkstančių litų baudą.\n\nBaudas už alkoholio produktų, neatitinkančių kokybės normų reikalavimų, gamybą ir realizavimą, šio įstatymo 20 straipsnio pirmosios dalies 1, 4, 5, 8, 9 ir 10 punktuose numatytų alkoholio produktų realizavimo, laikymo (saugojimo) reikalavimų nesilaikymą skiria Lietuvos valstybinė kokybės inspekcija prie Valstybinės konkurencijos ir vartotojų teisių gynimo tarnybos.\n\nBaudas už alkoholio produktų, neatitinkančių higienos normų reikalavimų, gamybą ir realizavimą, šio įstatymo 20 straipsnio pirmosios dalies 5 ir 12 punktuose numatytų alkoholio produktų realizavimo ir laikymo (saugojimo) reikalavimų nesilaikymą skiria Valstybinė higienos inspekcija prie Valstybinės visuomenės sveikatos priežiūros tarnybos.\n\nBaudas už šio įstatymo 20 straipsnio pirmosios dalies 2, 3, 6–21 punktuose, šio straipsnio antrojoje, trečiojoje, ketvirtojoje, penktojoje ir šeštojoje dalyse numatytų reikalavimų nesilaikymą bei prekybos alkoholiniais gėrimais prekybos ir viešojo maitinimo įmonėse tvarkos pažeidimus skiria VTAKT pareigūnai ir policija. Policijos vardu skirti baudas turi teisę policijos komisariatų vadovai. Baudas už šio įstatymo 20 straipsnio pirmosios dalies 2, 3, 7, 12–18 punktuose, šio straipsnio antrojoje, trečiojoje, ketvirtojoje, penktojoje ir šeštojoje dalyse numatytų reikalavimų nesilaikymą skiria Valstybinė mokesčių inspekcija prie Lietuvos Respublikos finansų ministerijos bei teritorinės valstybinės mokesčių inspekcijos.\n\nUž kitus šio įstatymo pažeidimus, taip pat baudas už alkoholio produktų gamybą, importą, eksportą be šiai veiklai reikalingo leidimo, šio įstatymo 29 ir 30 straipsniuose numatytų reikalavimų nesilaikymą skiria VTAKT pareigūnai (baudas už išorinės reklamos pažeidimus skiria savivaldybės).\n\nŠiame straipsnyje numatytos baudos išieškomos įstatymų nustatyta tvarka ne vėliau kaip per mėnesį nuo pažeidimo padarymo dienos.\n\nĮmonėms, turinčioms leidimus importuoti alkoholio produktus, užsiimti vidaus prekyba alkoholio produktais ir nesilaikančioms šio įstatymo 20 straipsnio pirmosios dalies 1–12 punktų, antrosios ir trečiosios dalių reikalavimų, leidimų galiojimas panaikinamas ir nauji leidimai neišduodami penkerius metus nuo leidimų galiojimo panaikinimo dienos.\n\nĮmonėms, kurių vadovams ar darbuotojams yra įsiteisėjęs apkaltinamasis teismo nuosprendis ar muitinės nutarimas dėl nuobaudos skyrimo už kontrabandą ir kontrabandinių alkoholio produktų realizavimą, ir jei jie veikė įmonės vardu ar dėl jos interesų, leidimų galiojimas panaikinamas ir pakartotinai leidimai neišduodami.\n\nLeidimų panaikinimas neatleidžia įmonių nuo šio straipsnio antrojoje, trečiojoje ir ketvirtojoje dalyse nurodytų ir įmonėms skirtų piniginių baudų sumokėjimo.“\n\nSkelbiu šį Lietuvos Respublikos Seimo priimtą įstatymą.\n\nRESPUBLIKOS PREZIDENTAS                                                       ALGIRDAS BRAZAUSKAS\n______________"
    }
  ],
  "definitions": []
}

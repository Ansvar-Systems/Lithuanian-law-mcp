{
  "id": "lt-law-ix-2025",
  "type": "statute",
  "title": "Lietuvos Respublikos Lietuvos Respublikoje išrinktų Europos Parlamento narių statuso ir darbo sąlygų įstatymas",
  "short_name": "IX-2025",
  "status": "in_force",
  "issued_date": "2004-02-17",
  "in_force_date": "2004-02-28",
  "url": "https://e-tar.lt/portal/lt/legalAct/TAR.08A4E2305357",
  "provisions": [
    {
      "provision_ref": "art1",
      "section": "1",
      "title": "1 straipsnis. Įstatymo paskirtis",
      "content": "1. Šis Įstatymas nustato Lietuvos Respublikoje išrinkto Europos Parlamento nario (toliau – Europos Parlamento narys) statusą, darbo sąlygų ir socialines garantijas Lietuvos Respublikoje, kai jis atlieka Europos Parlamento nario funkcijas.\n\n2. Europos Parlamento nariams šio Įstatymo nuostatos taikomos tiek, kiek jų statuso, darbo sąlygų, socialinių garantijų ir kitų su jų veikla Europos Parlamente susijusių klausimų nereglamentuoja Europos Sąjungos teisės normos.\n\n3. Šio Įstatymo nuostatos taikomos Europos Parlamento nariams nuo Lietuvos Respublikoje išrinkto Europos Parlamento nario pažymėjimo įteikimo momento iki kadencijos pabaigos. Europos Parlamento nario kadencija pasibaigia, kai į pirmąjį Europos Parlamento posėdį susirenka naujai kadencijai išrinkto Europos Parlamento nariai arba remiantis kitu Europos Sąjungos teisės aktų nustatytu pagrindu."
    },
    {
      "provision_ref": "art2",
      "section": "2",
      "title": "2 straipsnis. Europos Parlamento nario pažymėjimas ir diplomatinis pasas",
      "content": "1. Europos Parlamento nario statusą ir teises, nustatytus šiame Įstatyme, kituose Lietuvos Respublikos, Europos Sąjungos teisės aktuose ir tarptautinėse sutartyse, patvirtina Europos Parlamento nario pažymėjimas.\n\n2. Asmeniui, neatitinkančiam šio Įstatymo 5 straipsnyje nustatytų reikalavimų, Lietuvos Respublikoje išrinkto Europos Parlamento nario pažymėjimas negali būti išduodamas.\n\n3. Kai asmuo gauna Lietuvos Respublikoje išrinkto Europos Parlamento nario pažymėjimą, jo kadencijos laikotarpiui išduodamas Lietuvos Respublikos diplomatinis pasas."
    },
    {
      "provision_ref": "art3",
      "section": "3",
      "title": "3 straipsnis. Europos Parlamento nario teisės Lietuvos Respublikoje",
      "content": "Europos Parlamento narys turi teisę:\n\n1) tiesiogiai kreiptis į valstybės ir savivaldybių institucijas ir įstaigas dėl informacijos ir ją gauti, išskyrus informaciją, kurios atskleidimas yra draudžiamas ar apribotas teisės aktų nustatyta tvarka;\n\n2) dalyvauti visų Seimo komitetų ir komisijų posėdžiuose patariamojo balso teise, žodžiu ir raštu pateikti pastabas bei pasiūlymus;\n\n3) Seimui leidus, kalbėti Seimo plenariniuose posėdžiuose ir klausti pranešėjus bei papildomus pranešėjus;\n\n4) stebėtojo teisėmis dalyvauti Vyriausybės, kitų valstybės institucijų ir įstaigų posėdžiuose, kuriuose svarstomi su jo veikla Europos Parlamente susiję klausimai, išskyrus susijusius su valstybės, tarnybos ar komercine paslaptimi, kurių svarstymo tvarką nustato teisės aktai;\n\n5) rengti susitikimus su rinkėjais;\n\n6) turėti padėjėjų, dirbančių visuomeniniais pagrindais;\n\n7) turėti kitas teises ir pareigas, nustatytas šiame ir kituose Lietuvos Respublikos bei Europos Sąjungos teisės aktuose."
    },
    {
      "provision_ref": "art4",
      "section": "4",
      "title": "4 straipsnis. Europos Parlamento nario neliečiamybė",
      "content": "Europos Parlamento narys Lietuvos Respublikos teritorijoje turi tokią pačią asmens neliečiamybę kaip ir Lietuvos Respublikos Seimo narys, jeigu Europos Sąjungos teisės normos nenumato kitaip."
    },
    {
      "provision_ref": "art5",
      "section": "5",
      "title": "5 straipsnis. Europos Parlamento nario pareigų derinimas",
      "content": "1. Europos Parlamento nario pareigos, išskyrus jo pareigas Europos Parlamente, nesuderinamos su jokiomis kitomis pareigomis Lietuvos Respublikos valstybės ar savivaldybės institucijose ar įstaigose. Europos Parlamento nario pareigos taip pat nesuderinamos su jokia veikla pagal darbo sutartį, išskyrus šio straipsnio 2 dalyje numatytą išimtį.\n\n2. Europos Parlamento narys gali užsiimti kūrybine veikla ir gauti už ją atlyginimą."
    },
    {
      "provision_ref": "art6",
      "section": "6",
      "title": "6 straipsnis. Europos Parlamento narių socialinės garantijos",
      "content": "Europos Parlamento nariai Lietuvos Respublikoje turi tokias pačias socialines garantijas kaip ir Lietuvos Respublikos Seimo nariai. Europos Parlamento narys neturi teisės į Lietuvos Respublikos teisės aktų nustatomas socialines garantijas, jeigu atitinkamos garantijos Europos Parlamento nariui suteikiamos pagal Europos Sąjungos teisę.\n\nANTRASIS SKIRSNIS\nEUROPOS PARLAMENTO NARIŲ DARBO SĄLYGOS"
    },
    {
      "provision_ref": "art7",
      "section": "7",
      "title": "7 straipsnis. Aprūpinimas darbo patalpomis",
      "content": "1. Europos Parlamento nariui, atliekančiam su Europos Parlamento veikla susijusias funkcijas, jo buvimo Lietuvos Respublikos Seimo rūmuose metu juose laikinai suteikiama darbo vieta.\n\n2. Europos Parlamento nariams jų darbo su rinkėjais metu savivaldybės nemokamai (už šaltą ir karštą vandenį, elektros energiją, dujas, šiluminę energiją ir kitas komunalines paslaugas moka savivaldybė) suteikia patalpas susirinkimams rengti bei rinkėjams priimti."
    },
    {
      "provision_ref": "art8",
      "section": "8",
      "title": "8 straipsnis. Tarnybinių transporto priemonių naudojimas",
      "content": "Lietuvos Respublikos Seimo transporto priemonių naudojimo Europos Parlamento nario funkcijoms atlikti ir apmokėjimo už jas tvarką nustato Seimo valdyba.\n\nTREČIASIS SKIRSNIS\nEUROPOS PARLAMENTO NARIŲ ATLYGINIMAS ir išlaidos"
    },
    {
      "provision_ref": "art9",
      "section": "9",
      "title": "9 straipsnis. Europos Parlamento nario atlyginimas",
      "content": "1. Europos Parlamento nariui kas mėnesį iš valstybės biudžeto mokamas atlyginimas, lygus Lietuvos Respublikos Seimo nario atlyginimui, jeigu Europos Sąjungos teisės aktai nenustato kitaip.\n\n2. Europos Parlamento narių atlyginimo dydžio pakeitimas įsigalioja tik nuo kito naujai išrinkto Europos Parlamento pirmojo posėdžio dienos.\n\n3. Jeigu Europos Parlamento nariui įstatymų nustatyta tvarka paskirtas suėmimas, atlyginimas jam nemokamas už visą suėmimo laiką. Kai ikiteisminis tyrimas dėl Europos Parlamento nario ar baudžiamasis procesas, kuriame Europos Parlamento narys yra kaltinamasis, nutraukiami Lietuvos Respublikos baudžiamojo proceso kodekso nustatyta tvarka, arba Europos Parlamento narys teismo nuosprendžiu yra išteisinamas, ne vėliau kaip per 5 darbo dienas jam išmokamas visas atlyginimas, kurio jis negavo dėl suėmimo.\n\n4. Jeigu Europos Parlamento nariui teismo nuosprendžiu paskirtas areštas, terminuotas laisvės atėmimas ar laisvės atėmimas iki gyvos galvos, Europos Parlamento nario atlyginimas jam nemokamas už visą šios bausmės atlikimo laiką. Panaikinus nuosprendį, kai nuteistasis išteisinamas ar nuosprendis panaikinamas ir byla nutraukiama, Europos Parlamento nariui ne vėliau kaip per 5 darbo dienas išmokamas visas Europos Parlamento nario atlyginimas, kurio jis negavo atlikdamas arešto ar laisvės atėmimo bausmę."
    },
    {
      "provision_ref": "art10",
      "section": "10",
      "title": "10 straipsnis. Europos Parlamento nario išlaidų apmokėjimas",
      "content": "Visų su Europos Parlamento nario pareigų vykdymu susijusių kelionių (iš Europos Parlamento nario gyvenamosios vietos į Lietuvos Respublikos Seimą) ir kitos išlaidos apmokamos iš Lietuvos Respublikos valstybės biudžeto tuo atveju, kai tokios išlaidos nekompensuojamos iš Europos Sąjungos biudžeto."
    },
    {
      "provision_ref": "art11",
      "section": "11",
      "title": "11 straipsnis. Europos Parlamento narių teisė grįžti į ankstesnį darbą",
      "content": "1. Pasibaigus Europos Parlamento nario kadencijai, taip pat atsistatydinęs Europos Parlamento narys turi teisę Valstybės tarnybos įstatymo nustatyta tvarka grįžti į ankstesnį darbą.\n\n2. Europos Parlamento nario parlamentinės veiklos laikas įskaitomas į visų rūšių darbo stažą.\n\n3. Nutrūkus Europos Parlamento nario įgaliojimams, jam išmokama išeitinė pašalpa. Ši pašalpa išmokama tiek vidutinių mėnesinių Europos Parlamento nario atlyginimų dydžio, kiek metų nepertraukiamai truko jo kadencija Europos Parlamente, bet ne mažesnė kaip 2 ir ne didesnė kaip 6 vidutinių mėnesinių Europos Parlamento nario atlyginimų dydžio.\n\n4. Europos Parlamento nariui išeitinė pašalpa mokama iš valstybės biudžeto tik tuo atveju, jei atlyginimas jam mokamas iš valstybės biudžeto.\n\nKETVIRTASIS SKIRSNIS\nBAIGIAMOSIOS NUOSTATOS"
    },
    {
      "provision_ref": "art12",
      "section": "12",
      "title": "12 straipsnis. Institucijų bendradarbiavimas užtikrinant Europos Parlamento nario statusą",
      "content": "1. Europos Parlamento nariams šio Įstatymo nustatytas darbo sąlygas, vadovaudamiesi šiuo Įstatymu, sudaro Lietuvos Respublikos Seimo kanceliarija ir savivaldybės administracijos direktorius.\n\n2. Lietuvos Respublikos diplomatinės atstovybės užsienyje turi teikti Europos Parlamento nariams paramą komandiruočių atitinkamoje užsienio valstybėje metu.\n\n3. Europos Parlamento narių socialinio draudimo ir kitus asmeninius dokumentus, susijusius su šiame Įstatyme nustatytų darbo sąlygų ir socialinių garantijų įgyvendinimu, tvarko Lietuvos Respublikos Seimo kanceliarijos atitinkami padaliniai.\n\nSkelbiu šį Lietuvos Respublikos Seimo priimtą įstatymą.\n\nRESPUBLIKOS PREZIDENTAS                                                                 ROLANDAS PAKSAS\n______________\n\nLietuvos Respublikos\n2004 m. vasario 17 d.\nįstatymo Nr. IX-2025\npriedas\n\nĮGYVENDINAMI EUROPOS SĄJUNGOS TEISĖS AKTAI\n\n1. 1957 m. kovo 25 d. Europos ekonominės bendrijos steigimo sutartis.\n\n2. 1965 m. balandžio 8 d. Protokolas dėl Europos Bendrijų privilegijų ir imunitetų prie Europos Bendrijų jungtinės tarybos ir jungtinės komisijos steigimo sutarties.\n\n3. 1976 m. rugsėjo 20 d. Europos Bendrijų Tarybos sprendimas Nr. 76/787/EAPB, EEB, Euratomas.\n\n4. 1988 m. gruodžio 13 d. Europos Parlamento Biuro patvirtinti Europos Parlamento narių išlaidų apmokėjimo ir priemokų tvarkos taisyklių priedai.\n\n5. 2002 m. birželio 25 d. ir rugsėjo 23 d. Tarybos sprendimas Nr. 2002/772/EB, Euratomas, iš dalies pakeičiantis prie Sprendimo 76/787/EAPB, EEB, Euratomas pridėtą Aktą dėl atstovų į Europos Parlamentą rinkimų remiantis tiesiogine visuotine rinkimų teise.\n\n6. 2003 m. kovo 5 d. Europos Parlamento darbo tvarkos taisyklės.\n______________"
    }
  ],
  "definitions": []
}

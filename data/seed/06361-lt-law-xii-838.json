{
  "id": "lt-law-xii-838",
  "type": "statute",
  "title": "Lietuvos Respublikos Nacionalinio vėžio instituto įstatymas",
  "short_name": "XII-838",
  "status": "in_force",
  "issued_date": "2014-04-17",
  "in_force_date": "2014-04-25",
  "url": "https://e-tar.lt/portal/lt/legalAct/faf1bfc0cba011e387b1ebf12f4d03ee/VdIoviCQGe",
  "provisions": [
    {
      "provision_ref": "art1",
      "section": "1",
      "title": "1 straipsnis. Įstatymo paskirtis",
      "content": "Šis įstatymas nustato valstybinio mokslinių tyrimų instituto – Nacionalinio vėžio instituto (toliau – Institutas) – steigimo sąlygas, terminą ir Instituto pagrindinius tikslus."
    },
    {
      "provision_ref": "art2",
      "section": "2",
      "title": "2 straipsnis. Instituto veiklos tikslai",
      "content": "Instituto veiklos tikslai:\n\n1) vykdyti šalies ūkio, sveikatos apsaugos ir visuomenės tęstinumui ir plėtrai svarbius ilgalaikius Instituto įstatuose nustatytų onkologijos krypčių ir gretutinių krypčių mokslinius tyrimus ir eksperimentinę plėtrą ir užtikrinti valstybės tarptautinio lygio mokslinę kompetenciją onkologijos ir gretutinėse kryptyse;\n\n2) bendradarbiauti su verslo, valdžios ir visuomenės atstovais ir vykdyti mokslinių tyrimų ir eksperimentinės plėtros užsakomuosius darbus;\n\n3) teikti sveikatos priežiūros įstaigoms metodologinę, metodinę ir kitą pagalbą vėžio kontrolės (onkologinių ligų prevencija, diagnostika, gydymas ir kita susijusi veikla) klausimais; koordinuoti vėžio kontrolės veiklą Lietuvos Respublikoje ir teikti Lietuvos Respublikos sveikatos apsaugos ministerijai pasiūlymus dėl onkologinės pagalbos (t. y. visumos priemonių, skirtų onkologinių ligų prevencijai, diagnostikai ir gydymui ir apimančių prevencinės medicinos pagalbą, medicinos pagalbą, medicininę reabilitaciją, slaugą, socialines paslaugas ir patarnavimus, priskirtus asmens sveikatos priežiūrai) tobulinimo;\n\n4) skleisti onkologijos mokslo žinias visuomenėje, diegti jas į švietimą, sveikatos apsaugą, prisidėti prie inovacijomis ir žiniomis grindžiamos ekonomikos kūrimo, žinioms imlios visuomenės ugdymo;\n\n5) diegti onkologijos mokslinių tyrimų ir eksperimentinės plėtros rezultatus į kasdienę praktiką;\n\n6) teikti aukščiausio lygio specializuotas ir individualizuotas onkologijos asmens sveikatos priežiūros paslaugas Lietuvos ir užsienio gyventojams;\n\n7) tvarkyti populiacinį Vėžio registrą;\n\n8) tvarkyti žmogaus biologinę medžiagą ir medicininę informaciją;\n\n9) pagal savo kompetenciją atstovauti Lietuvos onkologijai Europos ir tarptautinėse organizacijose ir Lietuvai sprendžiant su vėžio kontrole susijusius klausimus."
    },
    {
      "provision_ref": "art3",
      "section": "3",
      "title": "3 straipsnis. Instituto statusas",
      "content": "1. Instituto steigėja – Lietuvos Respublikos Vyriausybė.\n\n2. Institutas steigiamas Vilniaus universiteto Onkologijos instituto, įmonės kodas 111959420, pagrindu Lietuvos Respublikos mokslo ir studijų įstatymo nustatyta tvarka.\n\n3. Instituto teisinė forma – viešoji įstaiga.\n\n4. Instituto buveinės adresas – Santariškių g. 1, LT-08660 Vilnius.\n\n5. Į tvirtinamą Instituto struktūrą įtraukiama klinika.\n\nStraipsnio pakeitimai:\nNr. XIV-372, 2021-05-27, paskelbta TAR 2021-06-09, i. k. 2021-13180"
    },
    {
      "provision_ref": "art4",
      "section": "4",
      "title": "4 straipsnis. Instituto įsteigimo terminas",
      "content": "Institutas įsteigiamas iki 2014 m. liepos 1 d."
    },
    {
      "provision_ref": "art5",
      "section": "5",
      "title": "5 straipsnis. Įstatymo įgyvendinimo tvarka",
      "content": "Vyriausybė iki 2014 m. liepos 1 d. reorganizuoja Vilniaus universiteto Onkologijos institutą į valstybinį mokslinių tyrimų institutą – Nacionalinį vėžio institutą, į kurio sudėtį įtraukta klinika.\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentė                                                                             Dalia Grybauskaitė"
    }
  ],
  "definitions": []
}

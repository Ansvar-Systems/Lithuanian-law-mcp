{
  "id": "lt-law-ix-1407",
  "type": "statute",
  "title": "Lietuvos Respublikos tarnybinio paso įstatymo pakeitimo įstatymas",
  "short_name": "IX-1407",
  "status": "in_force",
  "issued_date": "2003-04-01",
  "in_force_date": "2003-04-24",
  "url": "https://e-tar.lt/portal/lt/legalAct/TAR.D14D29781BC3/VhksoryziX",
  "provisions": [
    {
      "provision_ref": "art1",
      "section": "1",
      "title": "1 straipsnis. Lietuvos Respublikos tarnybinio paso įstatymo nauja redakcija",
      "content": "Pakeisti Lietuvos Respublikos tarnybinio paso įstatymą ir jį išdėstyti taip:\n\n„LIETUVOS RESPUBLIKOS TARNYBINIO PASO  Į S T A T Y M A S"
    },
    {
      "provision_ref": "art1",
      "section": "1",
      "title": "1 straipsnis. Įstatymo paskirtis",
      "content": "Šis Įstatymas nustato tarnybinio paso paskirtį, jo išdavimo, galiojimo, keitimo, grąžinimo, paėmimo, paskelbimo negaliojančiu, sunaikinimo sąlygas, jame įrašytinus duomenis."
    },
    {
      "provision_ref": "art2",
      "section": "2",
      "title": "2 straipsnis. Tarnybinis pasas ir jo paskirtis",
      "content": "1. Tarnybinis pasas yra asmens dokumentas, patvirtinantis asmens tapatybę, pilietybę, einamas pareigas ir skirtas vykti į užsienio valstybes tarnybos tikslais.\n\n2. Tarnybinio paso formą nustato vidaus reikalų ministras."
    },
    {
      "provision_ref": "art3",
      "section": "3",
      "title": "3 straipsnis. Asmenys, kuriems gali būti išduodamas tarnybinis pasas",
      "content": "1. Tarnybinis pasas gali būti išduodamas:\n\n1) 18–20 kategorijos valstybės tarnautojams, Seimo kanceliarijos vyresniesiems patarėjams ir patarėjams;\n\n2) valstybės institucijų ir įstaigų vadovams, jų pavaduotojams.\n\n2. Tarnybinis pasas gali būti išduodamas kitiems asmenims, kurie atlikdami tarnybines pareigas vyksta į užsienį tarnybos tikslais. Šių asmenų pareigybių sąrašą nustato Vyriausybė.\n\n3. Tarnybinis pasas išduodamas šio straipsnio 1 ir 2 dalyse nurodytiems asmenims, turintiems asmens tapatybės kortelę.\n\n4. Tarnybinis pasas neišduodamas asmenims, kuriems pagal Diplomatinės tarnybos įstatymą gali būti išduotas diplomatinis pasas."
    },
    {
      "provision_ref": "art4",
      "section": "4",
      "title": "4 straipsnis. Tarnybinio paso galiojimo terminas",
      "content": "Tarnybinis pasas galioja 5 metus nuo jame nurodytos išdavimo datos."
    },
    {
      "provision_ref": "art5",
      "section": "5",
      "title": "5 straipsnis. Įrašai tarnybiniame pase",
      "content": "1. Tarnybiniame pase įrašomi šie duomenys apie asmenį:\n\n1) vardas (-ai);\n\n2) pavardė;\n\n3) lytis;\n\n4) gimimo data;\n\n5) gimimo vieta (įrašomas valstybės pavadinimas);\n\n6) asmens kodas;\n\n7) pilietybė.\n\n2. Be šio straipsnio 1 dalyje nurodytų duomenų apie asmenį, tarnybiniame pase taip pat įrašoma:\n\n1) tarnybinio paso išdavimo data;\n\n2) tarnybinį pasą išdavusios įstaigos pavadinimas;\n\n3) data, iki kurios galioja tarnybinis pasas.\n\n3. Tarnybiniame pase turi būti asmens nuotrauka, parašas ir nurodomos pareigos. Pasikeitus asmens einamoms pareigoms, tarnybiniame pase padaromas įrašas apie naujas pareigas, jeigu asmuo atitinka šio Įstatymo 3 straipsnio reikalavimus.\n\n4. Duomenų rūšių pavadinimai tarnybiniame pase spausdinami lietuvių, anglų ir prancūzų kalbomis.\n\n5. Duomenys tarnybiniame pase įrašomi lietuviškais rašmenimis, asmens vardas (-ai) ir pavardė – Lietuvos Respublikos teisės aktų, reglamentuojančių vardų ir pavardžių rašymą asmens dokumentuose, nustatyta tvarka. Įrašas apie asmens einamas pareigas įrašomas lietuvių ir anglų kalbomis."
    },
    {
      "provision_ref": "art6",
      "section": "6",
      "title": "6 straipsnis. Tarnybinio paso išdavimas ir keitimas",
      "content": "1. Tarnybinį pasą išduoda ir keičia valstybės tarnybos tvarkymo funkcijas atliekanti įstaiga (toliau – valstybės tarnybos tvarkymo įstaiga).\n\n2. Asmenys, nurodyti šio Įstatymo 3 straipsnio 1 ir 2 dalyse, su prašymu išduoti (pakeisti) tarnybinį pasą turi kreiptis į asmenį, turintį teisę juos priimti į pareigas, o jeigu asmenis į pareigas priėmė kolegiali valstybės ar savivaldybės institucija, su tokiu prašymu turi kreiptis į vidaus reikalų ministrą ar jo įgaliotą asmenį (toliau – atsakingi asmenys).\n\n3. Atsakingi asmenys, gavę asmens prašymą išduoti (pakeisti) tarnybinį pasą, teikia išvadą dėl tarnybinio paso išdavimo (keitimo) tikslingumo. Jeigu jų išvada teigiama, prašymas išduoti (pakeisti) tarnybinį pasą perduodamas valstybės tarnybos tvarkymo įstaigai. Ši priima sprendimą dėl tarnybinio paso išdavimo.\n\n4. Tarnybinis pasas keičiamas, jeigu:\n\n1) pasibaigė jo galiojimo laikas;\n\n2) jis tapo netinkamas naudoti;\n\n3) išnaudoti vizoms ir pastaboms skirti lapai;\n\n4) pasikeičia šio Įstatymo 5 straipsnio 1 dalies 1−6 punktuose nurodyti duomenys.\n\n5. Asmuo, pateikdamas dokumentus dėl tarnybinio paso keitimo, privalo grąžinti keičiamą tarnybinį pasą atsakingiems asmenims.\n\n6. Atsiimant naują tarnybinį pasą, grąžintas keičiamas tarnybinis pasas perduodamas valstybės tarnybos tvarkymo įstaigai sunaikinti.\n\n7. Asmuo, praradęs tarnybinį pasą, apie tai turi nedelsdamas pranešti valstybės tarnybos tvarkymo įstaigai ir atsakingiems asmenims. Prarastas tarnybinis pasas skelbiamas negaliojančiu.\n\n8. Už tarnybinio paso išdavimą, keitimą imama Vyriausybės nustatyto dydžio valstybės rinkliava. Valstybės rinkliavą sumoka valstybės ar savivaldybės institucija arba įstaiga, kurioje asmuo eina pareigas."
    },
    {
      "provision_ref": "art7",
      "section": "7",
      "title": "7 straipsnis. Tarnybinio paso grąžinimas ir sunaikinimas",
      "content": "1. Asmuo, neatitinkantis šio Įstatymo 3 straipsnyje nustatytų reikalavimų, privalo grąžinti turėtą tarnybinį pasą atsakingiems asmenims. Šie tarnybinį pasą perduoda valstybės tarnybos tvarkymo įstaigai sunaikinti.\n\n2. Asmuo, įgijęs teisę gauti diplomatinį pasą, privalo grąžinti turėtą tarnybinį pasą atsakingiems asmenims. Šie tarnybinį pasą perduoda valstybės tarnybos tvarkymo įstaigai sunaikinti.\n\n3. Mirusio asmens tarnybinis pasas grąžinamas valstybės tarnybos tvarkymo įstaigai sunaikinti."
    },
    {
      "provision_ref": "art8",
      "section": "8",
      "title": "8 straipsnis. Tarnybinio paso negaliojimas",
      "content": "1. Tarnybinis pasas negalioja pasibaigus jo galiojimo laikui, paskelbus jį negaliojančiu ar asmeniui mirus.\n\n2. Tarnybinis pasas paskelbiamas negaliojančiu, jeigu jis:\n\n1) prarastas;\n\n2) pakeistas šio Įstatymo 6 straipsnio 4 dalyje nustatytais pagrindais;\n\n3) grąžintas arba negrąžintas šio Įstatymo 7 straipsnio 1 ir 2 dalyse nustatytais pagrindais;\n\n4) suklastotas.\n\n3. Tarnybinį pasą negaliojančiu paskelbia valstybės tarnybos tvarkymo įstaiga."
    },
    {
      "provision_ref": "art9",
      "section": "9",
      "title": "9 straipsnis. Tarnybinio paso išdavimo, keitimo, grąžinimo, paskelbimo negaliojančiu ir sunaikinimo tvarka",
      "content": "Tarnybinis pasas išduodamas, keičiamas, grąžinamas, paskelbiamas negaliojančiu ir sunaikinamas vadovaujantis šiuo Įstatymu bei vidaus reikalų ministro nustatyta tarnybinio paso išdavimo, keitimo, grąžinimo, paskelbimo negaliojančiu ir sunaikinimo tvarka."
    },
    {
      "provision_ref": "art10",
      "section": "10",
      "title": "10 straipsnis. Tarnybinio paso paėmimas",
      "content": "1. Valstybės sienos apsaugos tarnyba prie Vidaus reikalų ministerijos, policija ar kita teisėsaugos institucija, nustačiusi, kad asmuo naudojasi kito asmens tarnybiniu pasu arba šio Įstatymo 8 straipsnio 2 dalyje nustatytais pagrindais paskelbtu negaliojančiu tarnybiniu pasu, privalo jį paimti ir perduoti valstybės tarnybos tvarkymo įstaigai.\n\n2. Iš suimto asmens, taip pat iš asmens, kuris nuteistas bausme, susijusia su laisvės atėmimu, arba kuriam paskirtas administracinis areštas, tarnybinį pasą, jeigu jis buvo išduotas, paima policija ar kita teisėsaugos institucija arba teismas ir perduoda valstybės tarnybos tvarkymo įstaigai.\n\n3. Paimti iš asmens tarnybinį pasą draudžiama, išskyrus šio ar kitų įstatymų nustatytus atvejus.“"
    },
    {
      "provision_ref": "art2",
      "section": "2",
      "title": "2 straipsnis. Įstatymo įgyvendinimas",
      "content": "1. Vidaus reikalų ministras iki 2003 m. rugsėjo 1 d. nustato tarnybinio paso išdavimo, keitimo, grąžinimo, paskelbimo negaliojančiu ir sunaikinimo tvarką.\n\n2. Tarnybiniai pasai išduodami nuo 2003 m. spalio 1 d.\n\nSkelbiu šį Lietuvos Respublikos Seimo priimtą įstatymą.\n\nRESPUBLIKOS PREZIDENTAS                                                                 ROLANDAS PAKSAS"
    }
  ],
  "definitions": []
}

{
  "id": "lt-law-i-704",
  "type": "statute",
  "title": "Dėl Lietuvos Respublikos žemės ūkio bendrovių įstatymo pakeitimo ir papildymo",
  "short_name": "I-704",
  "status": "in_force",
  "issued_date": "1994-12-15",
  "in_force_date": "1995-01-01",
  "url": "https://e-tar.lt/portal/lt/legalAct/TAR.E41976CFB47D/AnNrndQPdf",
  "provisions": [
    {
      "provision_ref": "art1",
      "section": "1",
      "title": "LIETUVOS RESPUBLIKOS",
      "content": "LIETUVOS RESPUBLIKOS\nĮ S T A T Y M A S\n\n1994 m. gruodžio 15 d. Nr. I-704\nVilnius\n\nDĖL LIETUVOS RESPUBLIKOS ŽEMĖS ŪKIO BENDROVIŲ ĮSTATYMO  PAKEITIMO IR PAPILDYMO\n\nI. Pakeisti ir papildyti Lietuvos Respublikos žemės ūkio bendrovių įstatymą (Žin., 1991, Nr. 13-328; 1992, Nr. 14-386; 1993, Nr. 7-140, Nr. 52-997, Nr. 62-1169; 1994, Nr. 1-1):\n\n1. 2 straipsnį papildyti ketvirtąja dalimi:\n\n„4. Bendrovė yra tokia įmonė, kurioje įplaukų už žemės ūkio produkciją ir paslaugas žemės ūkio gamybai dalis visose įmonės realizavimo įplaukose sudaro daugiau kaip 50 procentų.“\n\n2. 14 straipsnio penktąją dalį išdėstyti taip:\n\n„5. Metams pasibaigus ir patvirtinus bendrovės metinę apyskaitą, pagrindinio kapitalo padidėjimas (sumažėjimas) paskirstomas nariams (ir paveldėtojams, iki jiems bus grąžinti pajai) proporcingai pajų vertei. Proporcingai pajų vertei paskirstomas ir turto padidėjimas (sumažėjimas), atsiradęs dėl turto perkainojimo.“\n\n3. 19 straipsnio antrosios dalies pirmajame ir antrajame sakiniuose vietoj žodžių „trečiajam asmeniui“ įrašyti žodžius „bet kuriam kitam fiziniam asmeniui“.\n\n4. 20 straipsnio trečiosios dalies antrąją ir trečiąją pastraipas išdėstyti taip:\n\n„Išstojantis iš bendrovės narys arba narių grupė turi teisę gauti iš bendrovės turto natūra (pastatų, technikos, gyvulių, apyvartinio ir kito turto proporcingai jų pajaus dydžiui ir šio turto struktūros elementų vertei) arba pinigais.\n\nSu išstojusiu arba pašalintu iš bendrovės nariu atsiskaitoma bendrovės įstatuose nustatyta tvarka, sąlygomis ir terminais.“\n\n5. 20 straipsnio ketvirtąją dalį išdėstyti taip:\n\n„4. Kai bendrovės narys susigrąžina ūkininkavimui nuosavybės teise jam priklausančią žemę (daugiau kaip 5 ha), atsisakydamas ją išnuomoti bendrovei, arba šią žemę perleidžia kitiems asmenims, taip pat kai bendrovės narys išsinuomoja žemę (daugiau kaip 5 ha) ir steigia ūkininko ūkį, bendrovės narių susirinkimas gali spręsti klausimą dėl šio bendrovės nario tolesnės narystės bendrovėje.“\n\n6. 23 straipsnio pirmąją dalį išdėstyti taip:\n\n„1. Bendrovės nariai gali dalyvauti susirinkime asmeniškai ar per savo įgaliotinius iš bendrovės narių įstatuose numatyta tvarka. Vienas įgaliotinis gali atstovauti ne daugiau kaip 1/20 bendrovės narių.“\n\n7. 29 straipsnio pirmosios dalies 4 punkte po žodžių „numatytais atvejais“ įrašyti žodžius „taip pat kai bendrovė daugiau kaip 7 mėnesius nevykdo gamybinės-komercinės veiklos arba per tris mėnesius neišrenka valdybos arba jos pirmininko (administratoriaus)“.\n\n8. 30 straipsnio antrąją ir trečiąją dalis išdėstyti taip:\n\n„2. Bendrovės likvidatoriaus funkcijas atlieka:\n\n1) jos valdyba (administracija), jeigu bendrovė likviduojama pasibaigus nustatytam bendrovės veiklos terminui arba bendrovės narių susirinkimo nutarimu. Narių susirinkimas turi teisę savo nuožiūra, kreditorių ir valstybės valdymo organų reikalavimu išrinkti iš bendrovės narių kitus likvidatorius, samdyti iš šalies arba prašyti valstybės organų paskirti valstybinius likvidatorius;\n\n2) valstybinis likvidatorius, jeigu sprendimą dėl likvidavimo priima valstybės valdymo organai.\n\n3. Paskyrus likvidatorius, valdyba (administracija) savo įgaliojimus nutraukia, jos funkcijas perima likvidatoriai, bendrovė įgyja likviduojamos įmonės statusą.“\n\n9. 31 straipsnio pirmąją ir antrąją dalis išdėstyti taip:\n\n„1. Likvidatoriai organizuoja bendrovės turto apsaugą, jį inventorizuoja, jeigu reikia, perkainoja, sudaro likvidavimo pradžios ir pabaigos buhalterinius balansus.\n\n2. Likvidatoriai užbaigia bendrovės einamąją ūkinę-komercinę veiklą, išaiškina jos kreditorius ir debitorius, jeigu reikia, parduoda iš varžytinių turtą ar jo dalį ir patenkina kreditorių reikalavimus.“\n\n10. 32 straipsnio:\n\n1) šeštąją dalį išdėstyti taip:\n\n„6. Likvidatoriai užbaigia visus bendrovės einamuosius reikalus: parduoda bendrovės turtą, įmoka į kasą bendrovei priklausančias debitorių sumas, sumoka skolas, patenkina kitas pretenzijas, organizuoja neparduoto nepaklausaus turto likvidavimą (sunaikinimą), teritorijos pirminį ekologinį sutvarkymą, paskirsto lėšų likutį buvusiems pajininkams. Turto pardavimo tvarką ir sąlygas nustato organas, priėmęs sprendimą dėl bendrovės likvidavimo.“;\n\n2) septintojoje dalyje vietoj žodžių „narių susirinkimui“ įrašyti žodžius „organui, priėmusiam sprendimą likviduoti bendrovę“;\n\n3) aštuntojoje dalyje vietoj žodžių „Narių susirinkimas“ įrašyti žodį „Organas“.\n\n11. 33 straipsnį išdėstyti taip:\n\n„33 straipsnis. Likvidatorių materialinis skatinimas ir atsakomybė\n\n1. Likvidatoriaus darbas apmokamas iš lėšų, gautų už parduotą bendrovės turtą. Valstybės valdymo organams priėmus sprendimą likviduoti bendrovę, turto dalį, skiriamą likvidatorių darbo apmokėjimui, nustato Lietuvos Respublikos Vyriausybė pagal bendrovės kapitalo dydį.\n\n2. Bendrovės likvidatoriai, išeikvoję turtą, dėl savo kaltės neįvykdę pagal įstatymus, įstatus ir organo, priėmusio sprendimą likviduoti bendrovę, nutarimus pavestų pareigų, atsako už susidariusius nuostolius Lietuvos Respublikos įstatymų nustatyta tvarka.“\n\nII. Šis įstatymas įsigalioja nuo 1995 m. sausio 1 dienos.\n\nIII. Pripažinti netekusiu galios Lietuvos Respublikos Aukščiausiosios Tarybos nutarimo Nr. I-1223 „Dėl Lietuvos Respublikos žemės ūkio bendrovių įstatymo įsigaliojimo“ (Žin., 1991, Nr. 13-329) 1 punkto 1 papunktį.\n\nSkelbiu šį Lietuvos Respublikos Seimo priimtą įstatymą.\n\nRESPUBLIKOS PREZIDENTAS                                                       ALGIRDAS BRAZAUSKAS"
    }
  ],
  "definitions": []
}

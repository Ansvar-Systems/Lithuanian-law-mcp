{
  "id": "lt-law-xv-203",
  "type": "statute",
  "title": "Lietuvos Respublikos tarptautinių sankcijų įstatymo Nr. IX-2160 2 ir 13 straipsnių bei priedo pakeitimo ir Įstatymo papildymo 13-1 straipsniu įstatymas",
  "short_name": "XV-203",
  "status": "in_force",
  "issued_date": "2025-05-15",
  "in_force_date": "2025-05-21",
  "url": "https://e-tar.lt/portal/lt/legalAct/483e2152358111f08fdabd4950271e2c",
  "provisions": [
    {
      "provision_ref": "art1",
      "section": "1",
      "title": "1 straipsnis. 2 straipsnio pakeitimas",
      "content": "1. Papildyti 2 straipsnį naujomis 1 ir 2 dalimis:\n\n„1. Ekonominių išteklių įšaldymas – draudimas naudoti ekonominius išteklius lėšoms gauti arba prekėms ar paslaugoms įsigyti bet kokiu būdu, įskaitant išteklių pardavimą, nuomą arba įkeitimą, bet tuo neapsiribojant.\n\n2. Lėšų įšaldymas – draudimas bet kokio lėšų judėjimo, pervedimo, keitimo ar naudojimo, galimybės jomis naudotis arba jų tvarkymo pakeičiant jų dydį, sumą, buvimo vietą, nuosavybę, valdymą, savybes, paskirtį arba atliekant kitus pakeitimus, kurie leistų lėšas naudoti, įskaitant investicijų portfelio valdymą.“\n\n2. Buvusias 2 straipsnio 1–3 dalis laikyti atitinkamai 3–5 dalimis."
    },
    {
      "provision_ref": "art2",
      "section": "2",
      "title": "2 straipsnis. 13 straipsnio pakeitimas",
      "content": "Pakeisti 13 straipsnį ir jį išdėstyti taip:\n\n„13 straipsnis. Atsakomybė už tarptautinių sankcijų pažeidimus\n\n1. Tarptautinių sankcijų pažeidimu yra laikomas neteisėtas asmenų elgesys, kuriuo tyčia arba dėl neatsargumo pažeidžiamos Lietuvos Respublikoje galiojančios tarptautinės sankcijos. Tarptautinių sankcijų pažeidimu yra laikomos veikos, nurodytos šio įstatymo 131 straipsnyje.\n\n2. Už tarptautinių sankcijų pažeidimus fiziniai ir juridiniai asmenys atsako šio įstatymo ir kitų Lietuvos Respublikos įstatymų nustatyta tvarka.\n\n3. Juridiniai asmenys už tarptautinių sankcijų pažeidimus atsako pagal šį įstatymą, jeigu juridinių asmenų padaryti pažeidimai pagal galiojančius įstatymus neužtraukia juridiniams asmenims baudžiamosios atsakomybės.“"
    },
    {
      "provision_ref": "art3",
      "section": "3",
      "title": "3 straipsnis. Įstatymo papildymas 131 straipsniu",
      "content": "Papildyti Įstatymą 131 straipsniu:\n\n„131 straipsnis. Tarptautinių sankcijų pažeidimas\n\nTarptautinių sankcijų pažeidimas yra:\n\n1) tiesioginis ar netiesioginis sąlygų naudotis lėšomis ar ekonominiais ištekliais subjektui, kuriam taikomos sankcijos, ar jo naudai sudarymas, pažeidžiant Lietuvos Respublikoje įgyvendinant tarptautines sankcijas nustatytą draudimą;\n\n2) subjektui, kuriam taikomos sankcijos, nuosavybės teise priklausančių, jo valdomų ar kontroliuojamų lėšų ar ekonominių išteklių neįšaldymas, pažeidžiant Lietuvos Respublikoje įgyvendinant tarptautines sankcijas nustatytą pareigą;\n\n3) sandorių su trečiąja valstybe, trečiosios valstybės įstaigomis arba trečiajai valstybei ar jos įstaigoms tiesiogiai arba netiesiogiai nuosavybės teise priklausančiais ar jų kontroliuojamais subjektais ir įstaigomis sudarymas arba tęsimas, įskaitant viešosios ar koncesijos sutarties sudarymą arba tolesnį vykdymą, kai toks elgesys draudžiamas ar apribojamas Lietuvos Respublikoje įgyvendinant tarptautines sankcijas;\n\n4) prekių importas, eksportas, pardavimas, pirkimas, perdavimas, gabenimas tranzitu ar vežimas, taip pat tarpininkavimo paslaugų, techninės pagalbos ar kitų paslaugų, susijusių su tomis prekėmis, teikimas, kai Lietuvos Respublikoje įgyvendinant tarptautines sankcijas nustatytas tokio elgesio draudimas ar apribojimas;\n\n5) finansinių ar kitų paslaugų teikimas arba finansinės veiklos vykdymas, kai Lietuvos Respublikoje įgyvendinant tarptautines sankcijas nustatytas tokio elgesio draudimas ar apribojimas;\n\n6) kompetentingų institucijų išduotų leidimų vykdyti veiklą, kuri, nesant tokio leidimo, laikoma Lietuvos Respublikoje įgyvendinant tarptautines sankcijas nustatyto draudimo ar apribojimo pažeidimu, sąlygų pažeidimas arba jų nesilaikymas;\n\n7) subjektui, kuriam taikomos sankcijos, tiesiogiai ar netiesiogiai nuosavybės teise priklausančių, jo valdomų ar kontroliuojamų lėšų ar ekonominių išteklių, kurie turi būti įšaldyti Lietuvos Respublikoje įgyvendinant tarptautines sankcijas, naudojimas ar perdavimas trečiajai šaliai arba kitoks disponavimas šiomis lėšomis ar ekonominiais ištekliais, siekiant šias lėšas ar ekonominius išteklius nuslėpti;\n\n8) melagingos ar klaidinančios informacijos pateikimas, siekiant nuslėpti faktą, kad subjektas, kuriam taikomos sankcijos, yra galutinis lėšų ar ekonominių išteklių, kurie turi būti įšaldyti Lietuvos Respublikoje įgyvendinant tarptautines sankcijas, savininkas arba gavėjas;\n\n9) subjekto, kuriam taikomos sankcijos, ar jo atstovo Lietuvos Respublikoje įgyvendinant tarptautines sankcijas nustatytos pareigos pranešti kompetentingoms institucijoms apie Lietuvos Respublikoje jam nuosavybės teise priklausančias, jo valdomas ar kontroliuojamas lėšas ar ekonominius išteklius nevykdymas;\n\n10) Lietuvos Respublikoje įgyvendinant tarptautines sankcijas nustatytos pareigos pateikti kompetentingoms institucijoms informaciją apie subjektui, kuriam taikomos sankcijos, nuosavybės teise priklausančias, jo valdomas ar kontroliuojamas įšaldytas lėšas ar ekonominius išteklius arba turimą informaciją apie Lietuvos Respublikoje esančias lėšas ar ekonominius išteklius, kurie nebuvo įšaldyti, jei ši informacija buvo gauta vykdant profesinę pareigą, nevykdymas.“"
    },
    {
      "provision_ref": "art4",
      "section": "4",
      "title": "4 straipsnis. Įstatymo priedo pakeitimas",
      "content": "Papildyti Įstatymo priedą 32 punktu:\n\n„32. 2024 m. balandžio 24 d. Europos Parlamento ir Tarybos direktyva (ES) 2024/1226 dėl nusikalstamų veikų apibrėžties ir sankcijų už Sąjungos ribojamųjų priemonių pažeidimą, kuria iš dalies keičiama Direktyva (ES) 2018/1673.“\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentas                                                                                          Gitanas Nausėda"
    }
  ],
  "definitions": []
}

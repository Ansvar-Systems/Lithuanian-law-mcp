{
  "id": "lt-law-xi-498",
  "type": "statute",
  "title": "Lietuvos Respublikos odontologijos praktikos įstatymo 2, 3, 4 straipsnių ir priedo pakeitimo įstatymas",
  "short_name": "XI-498",
  "status": "in_force",
  "issued_date": "2009-11-19",
  "in_force_date": "2011-01-01",
  "url": "https://e-tar.lt/portal/lt/legalAct/TAR.13487008D254/FaaTyPpYzF",
  "provisions": [
    {
      "provision_ref": "art1",
      "section": "1",
      "title": "1 straipsnis. 2 straipsnio 6, 7 dalių pakeitimas ir straipsnio papildymas nauja 15 dalimi",
      "content": "1. Pakeisti 2 straipsnio 6 dalį ir ją išdėstyti taip:\n\n„6. Gydytojas odontologas rezidentas – gydytojas odontologas, studijuojantis odontologijos rezidentūroje ir prižiūrimas odontologo rezidento vadovo dirbantis gydytoju odontologu rezidentu.“\n\n2. Pakeisti 2 straipsnio 7 dalį ir ją išdėstyti taip:\n\n„7. Odontologijos rezidentūra – trečiosios pakopos universitetinės odontologijos krypties studijos, skirtos gydytojui odontologui, norinčiam įgyti ar pakeisti odontologijos praktikos rūšies gydytojo odontologo profesinę kvalifikaciją.“\n\n3. Papildyti 2 straipsnį nauja 15 dalimi:\n\n„15. Rezidentūros bazė – universiteto ligoninė ar kita sveikatos priežiūros įstaiga, sveikatos apsaugos ministro ir švietimo ir mokslo ministro nustatyta tvarka įgijusi teisę vykdyti rezidentūros programą ar jos dalį.“\n\n4. Buvusias 2 straipsnio 15 ir 16 dalis laikyti atitinkamai 16 ir 17 dalimis."
    },
    {
      "provision_ref": "art2",
      "section": "2",
      "title": "2 straipsnis. 3 straipsnio 3 dalies pakeitimas",
      "content": "Pakeisti 3 straipsnio 3 dalį ir ją išdėstyti taip:\n\n„3. Odontologijos rezidentūrą sudaro teorinė dalis ir gydytojo odontologo rezidento profesinės veiklos praktika, skirstomos į dalykų ciklus (modulius, praktikumus). Rezidentūros teorinį kursą organizuoja universitetas gydytojo odontologo rezidento praktikos vietoje. Profesinės veiklos praktikos metu gydytojas odontologas dirba gydytoju odontologu rezidentu ir įgyja specialių odontologijos įgūdžių bei klinikinės patirties. Šiam tikslui rezidentūros bazė su gydytoju odontologu rezidentu vietoj profesinės veiklos praktikos sutarties sudaro terminuotą darbo sutartį ir gydytojas odontologas įdarbinamas gydytoju odontologu rezidentu rezidentūros bazėje. Gydytojo odontologo rezidento bazinei pareiginei algai mokėti Sveikatos apsaugos ministerijai skiriami valstybės biudžeto asignavimai. Lėšos rezidentūros bazėms paskirstomos sveikatos apsaugos ministro nustatyta tvarka. Gydytojo odontologo rezidento profesinės veiklos praktika skirstoma į jaunesniojo ir vyresniojo gydytojo odontologo rezidento praktiką. Gydytojo odontologo rezidento profesinės veiklos praktikos apimtį, trukmę, gydytojo odontologo rezidento teises, pareigas, kompetenciją, atsakomybę ir bazinę pareiginę algą nustato Lietuvos Respublikos Vyriausybė arba jos įgaliota institucija. Gydytojų odontologų rengimo ir profesinių kvalifikacijų įgijimo tvarką nustato Lietuvos Respublikos teisės aktai.“"
    },
    {
      "provision_ref": "art3",
      "section": "3",
      "title": "3 straipsnis. 4 straipsnio 1 ir 2 dalių pakeitimas",
      "content": "1. Pakeisti 4 straipsnio 1 dalį ir ją išdėstyti taip:\n\n„1. Verstis odontologijos praktika Lietuvos Respublikoje turi teisę odontologas, turintis šio Įstatymo nustatyta tvarka išduotą galiojančią licenciją. Verstis odontologijos praktika odontologas gali tik sveikatos priežiūros įstaigoje, turinčioje licenciją teikti odontologijos praktikos paslaugas. Gydytojas odontologas rezidentas verstis odontologijos praktika pagal rezidentūros studijų programą gali tik įstaigoje, kurioje atlieka rezidentūrą, ir tik prižiūrimas odontologo rezidento vadovo.“\n\n2. Pakeisti 4 straipsnio 2 dalį ir ją išdėstyti taip:\n\n„2. Odontologas, valstybės narės pilietis, išskyrus odontologą, Lietuvos Respublikos nuolatinį gyventoją, turi teisę laikinai teikti odontologijos praktikos paslaugas Lietuvos Respublikoje teisės aktų nustatyta tvarka ir neturėdamas profesinei veiklai Lietuvoje išduotos licencijos. Prieš suteikdamas odontologijos praktikos paslaugą, odontologas, valstybės narės pilietis, apie šios paslaugos teikimą iš anksto privalo raštu informuoti Sveikatos apsaugos ministeriją ir pateikti deklaraciją bei Lietuvos Respublikos reglamentuojamų profesinių kvalifikacijų pripažinimo įstatyme nurodytus dokumentus sveikatos apsaugos ministro nustatyta tvarka. Odontologas, norintis laikinai teikti odontologijos praktikos paslaugas, registruojamas registre ir atleidžiamas nuo registravimo mokesčio.“"
    },
    {
      "provision_ref": "art4",
      "section": "4",
      "title": "4 straipsnis. Įstatymo priedo pakeitimas",
      "content": "Pakeisti Įstatymo priedą ir jį išdėstyti taip:\n\n„Lietuvos Respublikos\nodontologijos praktikos įstatymo\npriedas\n\nĮGYVENDINAMI EUROPOS SĄJUNGOS TEISĖS AKTAI\n\n2005 m. rugsėjo 7 d. Europos Parlamento ir Tarybos direktyva 2005/36/EB dėl profesinių kvalifikacijų pripažinimo (OL 2005 L 255, p. 22).“"
    },
    {
      "provision_ref": "art5",
      "section": "5",
      "title": "5 straipsnis. Įstatymo įsigaliojimas",
      "content": "Šis įstatymas įsigalioja 2011 m. sausio 1 d.\n\nSkelbiu šį Lietuvos Respublikos Seimo priimtą įstatymą.\n\nRESPUBLIKOS PREZIDENTĖ                                                    DALIA GRYBAUSKAITĖ"
    }
  ],
  "definitions": []
}

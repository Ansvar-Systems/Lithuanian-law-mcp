{
  "id": "lt-law-i-137",
  "type": "statute",
  "title": "Dėl Lietuvos Respublikos Aukščiausiosios Tarybos deputato statuso",
  "short_name": "I-137",
  "status": "in_force",
  "issued_date": "1990-04-11",
  "in_force_date": "1990-04-11",
  "url": "https://e-tar.lt/portal/lt/legalAct/TAR.DBCAF0AFD52A/WVvyyiEqVT",
  "provisions": [
    {
      "provision_ref": "art1",
      "section": "1",
      "title": "1 straipsnis. Deputatas – valstybinės valdžios atstovas",
      "content": "Deputatas yra aukščiausiosios valstybinės valdžios organo narys ir atstovauja Lietuvos tautai.\n\nSavo veikloje jis vadovaujasi Laikinuoju Pagrindiniu Įstatymu, šiuo ir kitais įstatymais, Aukščiausiosios Tarybos nutarimais bei savo sąžine."
    },
    {
      "provision_ref": "art2",
      "section": "2",
      "title": "2 straipsnis. Priesaika",
      "content": "Lietuvos Respublikos Aukščiausiosios Tarybos deputatas, išrinktas Aukščiausiosios Tarybos Pirmininku, Aukščiausiosios Tarybos Pirmininko pavaduotoju, Aukščiausiosios Tarybos Sekretoriumi ir Aukščiausiosios Tarybos Prezidiumo nariu arba kitu Aukščiausiosios Tarybos pareigūnu, Aukščiausiosios Tarybos pirmosios sesijos posėdyje viešai ir iškilmingai prisiekia Lietuvos Respublikai šiais žodžiais:\n„Aš, (vardas, pavardė), jums liudijant,\nPRISIEKIU būti ištikimas Lietuvos Respublikai;\nPRISIEKIU gerbti ir vykdyti Jos įstatymus, saugoti Jos žemių vientisumą;\nPRISIEKIU visomis išgalėmis stiprinti Lietuvos nepriklausomybę, sąžiningai tarnauti Tėvynei, Demokratijai, Lietuvos žmonių gerovei. Tepadeda man Dievas!“\n\nPrisiekti leidžiama ir be paskutinio sakinio."
    },
    {
      "provision_ref": "art3",
      "section": "3",
      "title": "3 straipsnis. Deputato įgaliojimų laikas",
      "content": "Deputatų įgaliojimų laikas 5 metai, skaičiuojant nuo tos dienos, kai naujojo šaukimo Lietuvos Respublikos Aukščiausioji Taryba patvirtina deputatų įgaliojimus.\n\nNuo šio momento pasibaigia ankstesniojo šaukimo Lietuvos Respublikos Aukščiausiosios Tarybos deputatų įgaliojimai.\n\nDeputato įgaliojimai gali būti nutraukti: 1) rinkėjams jį atšaukus; 2) Aukščiausiajai Tarybai priėmus nutarimą pagal asmeninį deputato pareiškimą, kad jis atsisako deputato įgaliojimų; 3) kai deputatas netenka Lietuvos Respublikos pilietybės; 4) įsiteisėjus teismo apkaltinamajam nuosprendžiui."
    },
    {
      "provision_ref": "art4",
      "section": "4",
      "title": "4 straipsnis. Deputato pareigų derinimas su kitokia veikla",
      "content": "Deputatas gali užsiimti kita darbine veikla tik Aukščiausiajai Tarybai sutikus. Lietuvos Respublikos valstybės organai, įmonės, įstaigos ar organizacijos negali priimti į nuolatinį darbą Aukščiausiosios Tarybos deputato be Aukščiausiosios Tarybos sutikimo. Negavus tokio sutikimo, kita darbinė veikla turi būti nutraukta. Tokio sutikimo nereikia deputatams, užsiimantiems moksline, pedagogine ar kūrybine veikla.\n\nStraipsnio pakeitimai:\nNr. I-1933, 1991-10-29, Lietuvos aidas, 1991, Nr. 221-0 (1991-11-05); Žin., 1991, Nr. 32-865 (1991-11-20), i. k. 091XX01ISTA00I-1933"
    },
    {
      "provision_ref": "art5",
      "section": "5",
      "title": "5 straipsnis. Deputato ryšys su rinkėjais",
      "content": "Deputatas atskaitingas savo rinkėjams ir jiems sistemingai atsiskaito.\n\nNepateisinęs jų pasitikėjimo, deputatas gali būti atšauktas įstatymo numatyta tvarka."
    },
    {
      "provision_ref": "art6",
      "section": "6",
      "title": "6 straipsnis. Deputato veiklos aprūpinimas",
      "content": "Valstybė garantuoja deputatui būtinas sąlygas jo efektyviai parlamentinei veiklai.\n\nAsmenys ir pareigūnai, trukdantys deputatui vykdyti savo įgaliojimus, besikėsinantys į jo, kaip valstybinės valdžios atstovo, gyvybę, sveikatą, garbę ir orumą, atsako pagal įstatymą.\n\nII. Deputato veikla Aukščiausiojoje Taryboje"
    },
    {
      "provision_ref": "art7",
      "section": "7",
      "title": "7 straipsnis. Deputato dalyvavimas sesijoje",
      "content": "Deputato dalyvavimas sesijoje yra privalomas.\n\nApie negalėjimą atvykti į sesijos posėdžius deputatas privalo pranešti Aukščiausiajai Tarybai.\n\nDeputatas turi sprendžiamojo balso teisę visais svarstomais klausimais, turi teisę rinkti ir būti išrinktas į visus Aukščiausiosios Tarybos organus.\n\nDeputatas gali žodžiu arba raštu pareikšti savo nuomonę visais sesijoje svarstomais klausimais, taip pat siūlyti svarstyti klausimus.\n\nDeputatas gali svarstomu klausimu perduoti pirmininkaujančiam savo pasisakymo tekstą, kad šis būtų įtrauktas į posėdžio stenogramą.\n\nŠių teisių ir pareigų įgyvendinimas nustatomas Aukščiausiosios Tarybos reglamentu."
    },
    {
      "provision_ref": "art8",
      "section": "8",
      "title": "8 straipsnis. Deputato įstatymų leidybos iniciatyvos teisė",
      "content": "Deputatas turi įstatymų leidybos iniciatyvos teisę Aukščiausiojoje Taryboje, t.y. teisę pateikti tinkamai suformuluotą įstatymo projektą arba pasiūlymą dėl konkretaus įstatymo priėmimo, kurie turi būti apsvarstyti Aukščiausiojoje Taryboje."
    },
    {
      "provision_ref": "art9",
      "section": "9",
      "title": "9 straipsnis. Deputato paklausimas",
      "content": "Deputatas turi teisę žodžiu arba raštu kreiptis su paklausimu į visus Respublikos valstybės organų vadovus ir pareigūnus, reikalaudamas duoti oficialų paaiškinimą arba išdėstyti poziciją jų kompetencijai priskirtais klausimais.\n\nValstybės organo vadovas arba pareigūnas, kuriems adresuojamas paklausimas, privalo į jį atsakyti deputato pageidaujama forma.\n\nĮstatymo nustatyta tvarka deputatas turi teisę iškelti Aukščiausiojoje Taryboje pasitikėjimo klausimą jos rinktu ar sudarytu organu, rinktu, skirtu ar tvirtintu pareigūnu.\n\nIII. Deputato veikla rinkiminėje apygardoje"
    },
    {
      "provision_ref": "art10",
      "section": "10",
      "title": "10 straipsnis. Rinkėjų priėmimas, jų pasiūlymų pareiškimų ir skundų nagrinėjimas",
      "content": "Deputatas privalo sistemingai organizuoti rinkėjų priėmimą rinkiminėje apygardoje. Jis turi teisę kviesti dalyvauti priėmime savivaldybių pareigūnus, apygardoje esančių įmonių, įstaigų ir organizacijų valdytojus ir savininkus.\n\nDeputatas nagrinėja gautus rinkėjų pasiūlymus, pareiškimus ir skundus ir reikiamais atvejais siunčia juos svarstyti valstybiniams organams.\n\nDeputatas, pasitelkdamas specialistus iš valstybinių kontrolės ir priežiūros organų, kontroliuoja, kaip šie pareiškimai sprendžiami.\n\nDeputato kreipimąsi, taip pat jo persiųstus piliečių pasiūlymus, pareiškimus ir skundus pareigūnai, kuriems jie adresuoti, privalo išnagrinėti ne vėliau kaip per 20 dienų nuo gavimo dienos."
    },
    {
      "provision_ref": "art11",
      "section": "11",
      "title": "11 straipsnis. Deputato teisė dalyvauti valstybinės valdžios ir valdymo organų posėdžiuose",
      "content": "Deputatas turi teisę dalyvauti valstybinės valdžios ir valdymo organų posėdžiuose, kai juose svarstomi klausimai, susiję su jo rinkėjų interesais."
    },
    {
      "provision_ref": "art12",
      "section": "12",
      "title": "12 straipsnis. Pagalba deputato veiklai rinkiminėje apygardoje",
      "content": "Savivaldybės ir jų vykdomieji organai, įmonių, įstaigų ir organizacijų, nepriklausomai nuo pavaldumo, valdytojai ir savininkai privalo sudaryti sąlygas deputatui susitikti su rinkėjais, pranešti apie tokių susitikimų laiką ir vietą, teikti kitokią šiam tikslui būtiną pagalbą bei informacinę medžiagą.\n\nIV. Deputato veiklos garantijos"
    },
    {
      "provision_ref": "art13",
      "section": "13",
      "title": "13 straipsnis. Deputato darbo materialinis ir socialinis aprūpinimas",
      "content": "Deputatui mokamas atlyginimas iš valstybės biudžeto.\n\nAtlyginimo mokėjimo tvarką ir dydį nustato Aukščiausioji Taryba.\n\nDeputatui ir jo šeimos nariams įgaliojimų laikotarpiui nemokamai suteikiama gyvenamoji patalpa Vilniuje, paliekant teisę naudotis gyvenamąja patalpa nuolatinėje gyvenamojoje vietoje\nPapildyta straipsnio dalimi:\nNr. I-438, 1990-07-30, Lietuvos aidas, 1990, Nr. 52-0 (1990-08-03); Žin., 1990, Nr. 23-568 (1990-08-20), i. k. 0901010ISTA000I-438\n\nNuolat dirbantieji Aukščiausiosios Tarybos deputatai, kuriems reikia gerinti buto sąlygas, turi teisę likti įskaitoje arba eilėje pagal buvusią darbo arba gyvenamąją vietą, arba įrašomi į eilę Aukščiausiojoje Taryboje\nPapildyta straipsnio dalimi:\nNr. I-438, 1990-07-30, Lietuvos aidas, 1990, Nr. 52-0 (1990-08-03); Žin., 1990, Nr. 23-568 (1990-08-20), i. k. 0901010ISTA000I-438\n\nAukščiausiosios Tarybos deputatas Lietuvos Respublikos teritorijoje turi teisę nemokamai naudotis visų rūšių keleiviniu transportu (išskyrus taksi), taip pat be eilės gauti kambarį viešbutyje\nPapildyta straipsnio dalimi:\nNr. I-438, 1990-07-30, Lietuvos aidas, 1990, Nr. 52-0 (1990-08-03); Žin., 1990, Nr. 23-568 (1990-08-20), i. k. 0901010ISTA000I-438\n\nDeputatas turi teisę turėti padėjėjus-sekretorius, kuriems apmokama iš valstybės biudžeto, taip pat padėjėjus, dirbančius visuomeniniais pagrindais."
    },
    {
      "provision_ref": "art14",
      "section": "14",
      "title": "14 straipsnis. Deputato teisė į neatidėliotiną priėmimą, nekliudomą įmonių, įstaigų ir organizacijų lankymą",
      "content": "Deputatas turi teisę reikalauti, kad jį neatidėliotinai priimtų įmonėse, įstaigose ir organizacijose deputato veiklos klausimais ir pateiktų reikiamą informaciją.\n\nDeputatas turi teisę nekliudomai lankyti visas Respublikoje esančias įmones, įstaigas ir organizacijas. Įmonių, įstaigų ir organizacijų, kurių veikla susijusi su valstybinės paslapties saugojimu, lankymo tvarką nustato įstatymas."
    },
    {
      "provision_ref": "art15",
      "section": "15",
      "title": "15 straipsnis. Deputato pirmenybės teisė pasinaudoti radiju, televizija ir spauda",
      "content": "Deputatas turi pirmenybės teisę deputato veiklos klausimais pasinaudoti valstybės radiju, televizija ir spauda nemokamai. Redaguoti deputato pateiktą medžiagą be jo sutikimo neleidžiama."
    },
    {
      "provision_ref": "art16",
      "section": "16",
      "title": "16 straipsnis. Deputato darbo teisių apsauga",
      "content": "Pasibaigus įgaliojimų laikui, išskyrus atšaukimo atvejį, deputatui turi būti suteiktas iki išrinkimo vykdytas darbas arba pareigos valstybinėse įstaigose, įmonėse ir organizacijose, o nesant tokios galimybės dėl jo buvusių pareigų panaikinimo arba dėl įmonės, įstaigos ar organizacijos likvidavimo - kitas tolygus darbas ar pareigos toje pačioje įmonėje, įstaigoje, organizacijoje arba, deputato sutikimu, kitoje įmonėje, įstaigoje, organizacijoje.\n\nDeputato parlamentinės veiklos laikas įskaitomas į visų rūšių darbo stažą.\n\nIšrinkimas deputatu nenutraukia narystės kūrybinėse sąjungose ir laisvųjų profesijų susivienijimuose.\n\nTarp Aukščiausiosios Tarybos sesijų nuolatinių komisijų darbe daromos vieno mėnesio pertraukos\nPapildyta straipsnio dalimi:\nNr. I-438, 1990-07-30, Lietuvos aidas, 1990, Nr. 52-0 (1990-08-03); Žin., 1990, Nr. 23-568 (1990-08-20), i. k. 0901010ISTA000I-438"
    },
    {
      "provision_ref": "art17",
      "section": "17",
      "title": "17 straipsnis. Atsakomybė už deputato teisėto reikalavimo nevykdymą",
      "content": "Nustatęs, kad buvo pažeistos piliečių teisės ir įstatymai, deputatas turi teisę čia pat reikalauti, kad pažeidimas būtų ištaisytas, arba gali kreiptis į atitinkamus organus ir pareigūnus.\n\nPažeidimas nurodomas teisėsaugos ar kontroliuojančiojo organo atstovų surašytame protokole.\n\nUž deputato teisėtų reikalavimų nevykdymą kaltam pareigūnui gali būti skiriama drausminė nuobauda, jis gali būti atleidžiamas iš pareigų. Įstatymo nustatytais atvejais jis gali būti traukiamas baudžiamojon atsakomybėn."
    },
    {
      "provision_ref": "art18",
      "section": "18",
      "title": "18 straipsnis. Deputato asmens neliečiamybė",
      "content": "Deputatas negali būti patrauktas baudžiamojon atsakomybėn, suimtas, arba kitaip apribota jo asmens laisvės, jam negali būti skiriama administracinė nuobauda teismine tvarka be Aukščiausiosios Tarybos sutikimo, išskyrus atvejus, kai jis užtinkamas darant nusikaltimą (in flagranti). Šiais atvejais Lietuvos Respublikos prokuroras apie tai nedelsdamas praneša Lietuvos Respublikos Aukščiausiajai Tarybai.\n\nGavus Aukščiausiosios Tarybos sutikimą patraukti deputatą baudžiamojon atsakomybėn, deputatas negali būti suimtas Aukščiausiosios Tarybos rūmuose.\n\nDeputatas negali būti persekiojamas už kalbas parlamente arba pareikštą nuomonę balsuojant.\n\nIškelti baudžiamąją bylą deputatui turi teisę tik Lietuvos Respublikos prokuroras.\n\nDeputatas kaip liudytojas neprivalo pranešti žinių, kurias jis gavo atlikdamas deputato pareigas, taip pat nurodyti jų šaltinio.\n\nUžsienio kelionėse deputatas naudojasi diplomatiniu pasu."
    },
    {
      "provision_ref": "art19",
      "section": "19",
      "title": "19 straipsnis. Tvarka, kuria gaunamas Aukščiausiosios Tarybos sutikimas patraukti deputatą atsakomybėn",
      "content": "Kad būtų gautas Aukščiausiosios Tarybos sutikimas patraukti deputatą baudžiamojon atsakomybėn, suimti arba skirti jam administracinę nuobaudą teismine tvarka, Lietuvos Respublikos prokuroras kreipiasi į Aukščiausiąją Tarybą teikimu.\n\nLietuvos Respublikos Aukščiausioji Taryba ne vėliau kaip per mėnesį apsvarsto prokuroro teikimą. Aukščiausioji Taryba priima motyvuotą sprendimą ir per tris dienas apie jį informuoja prokurorą. Jeigu yra pagrindas, Aukščiausioji Taryba gali peržiūrėti savo sprendimą. Deputatas turi teisę dalyvauti, kai Taryba svarsto jo deputatinės neliečiamybės klausimą."
    },
    {
      "provision_ref": "art20",
      "section": "20",
      "title": "20 straipsnis. Deputato pažymėjimas ir deputato ženklas",
      "content": "Deputatas turi deputato pažymėjimą ir deputato ženklą, kurie jam įteikiami po to, kaip Taryba pripažino deputato įgaliojimus. Deputato pažymėjimu ir deputato ženklu deputatas naudojasi savo įgaliojimų laikotarpiu.\n\nDeputato pažymėjimo ir ženklo pavyzdžius tvirtina Lietuvos Respublikos Aukščiausiosios Tarybos Prezidiumas.\n\nLIETUVOS RESPUBLIKOS\nAUKŠČIAUSIOSIOS TARYBOS\nPIRMININKAS                                                                                                    V. LANDSBERGIS\n\nVilnius, 1990 m. balandžio 11 d.\nNr. I-137"
    }
  ],
  "definitions": []
}

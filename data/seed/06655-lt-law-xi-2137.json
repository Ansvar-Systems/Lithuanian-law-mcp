{
  "id": "lt-law-xi-2137",
  "type": "statute",
  "title": "Lietuvos Respublikos valstybinių socialinio draudimo pensijų įstatymo 1, 2, 8, 43, 54 straipsnių pakeitimo ir papildymo bei Įstatymo papildymo 1-1 straipsniu ir priedu įstatymas",
  "short_name": "XI-2137",
  "status": "in_force",
  "issued_date": "2012-06-28",
  "in_force_date": "2012-08-11",
  "url": "https://e-tar.lt/portal/lt/legalAct/TAR.08304BBFC746",
  "provisions": [
    {
      "provision_ref": "art1",
      "section": "1",
      "title": "1 straipsnis. 1 straipsnio pakeitimas",
      "content": "Pakeisti 1 straipsnį ir jį išdėstyti taip:\n\n„1 straipsnis. Teisė gauti valstybinę socialinio draudimo pensiją\n\n1. Teisę gauti valstybinę socialinio draudimo pensiją turi nuolatiniai Lietuvos Respublikos gyventojai, asmenys, kuriems taikomi Europos Sąjungos socialinės apsaugos sistemų koordinavimo reglamentai, taip pat asmenys, nurodyti šio straipsnio 3, 4 ir 5 dalyse, kurie visi šio įstatymo nustatytą laiką buvo privalomai draudžiami arba patys draudėsi valstybiniu socialiniu pensijų draudimu.\n\n2. Nuolatiniais Lietuvos Respublikos gyventojais laikomi Lietuvos Respublikos piliečiai, kurių duomenys apie gyvenamąją vietą Lietuvos Respublikoje, o neturinčių gyvenamosios vietos – apie savivaldybę, kurioje jie gyvena, yra įrašyti į Lietuvos Respublikos gyventojų registrą, taip pat nuolat Lietuvos Respublikoje gyvenantys užsieniečiai.\n\n3. Lietuvoje nuolat gyvenantys užsieniečiai, taip pat asmenys, turintys Lietuvos Respublikos teisės aktų nustatyta tvarka išduotą leidimą laikinai gyventi ir ketinantys dirbti Lietuvos Respublikoje aukštos profesinės kvalifikacijos, kaip ji apibrėžta Lietuvos Respublikos teisės aktuose, reikalaujantį darbą ir kurie šio įstatymo nustatytą laiką buvo privalomai draudžiami arba patys draudėsi valstybiniu socialiniu pensijų draudimu, turi vienodą teisę gauti valstybinę socialinio draudimo pensiją pagal šį įstatymą, jeigu Lietuvos Respublikos tarptautinės sutartys nenustato kitokių šių asmenų pensinio aprūpinimo sąlygų.\n\n4. Užsienyje nuolat gyvenantys asmenys, kurie šio įstatymo nustatytą laiką buvo privalomai draudžiami arba patys draudėsi valstybiniu socialiniu pensijų draudimu, turi teisę gauti valstybines socialinio draudimo pensijas pagal šį įstatymą ir Lietuvos Respublikos tarptautinėse sutartyse ar Europos Sąjungos socialinės apsaugos sistemų koordinavimo reglamentuose nustatyta tvarka.\n\n5. Asmenys, gyvenantys valstybėse, kuriose jiems netaikomos Lietuvos Respublikos tarptautinių sutarčių ar Europos Sąjungos socialinės apsaugos sistemų koordinavimo reglamentų nuostatos dėl pensijų mokėjimo, jeigu jie yra įgiję ne mažesnį už minimalų valstybinio socialinio pensijų draudimo stažą atitinkamos rūšies pensijai gauti dirbdami Lietuvos įmonėse, įstaigose, organizacijose, turi teisę gauti valstybines socialinio draudimo pensijas pagal šį įstatymą už šio įstatymo 8 straipsnyje (išskyrus 8 straipsnio 4 dalį) ir 54 straipsnyje nurodytus laikotarpius Lietuvos Respublikos Vyriausybės nustatyta tvarka. Lietuvos Respublikos teisės aktų nustatyta tvarka reabilituotiems politiniams kaliniams ir tremtiniams, dalį stažo įgijusiems kalinimo metu ar tremtyje, sąlyga įgyti minimalų stažą dirbant Lietuvos įmonėse, įstaigose, organizacijose netaikoma.“"
    },
    {
      "provision_ref": "art2",
      "section": "2",
      "title": "2 straipsnis. Įstatymo papildymas 11 straipsniu",
      "content": "Papildyti Įstatymą 11 straipsniu:\n\n„11 straipsnis. Įgyvendinami Europos Sąjungos teisės aktai\n\nŠio įstatymo nuostatos suderintos su Europos Sąjungos teisės aktais, nurodytais šio įstatymo priede.“"
    },
    {
      "provision_ref": "art3",
      "section": "3",
      "title": "3 straipsnis. 2 straipsnio 1 dalies 8 punkto pakeitimas",
      "content": "Pakeisti 2 straipsnio 1 dalies 8 punktą ir jį išdėstyti taip:\n\n„8) individualių įmonių savininkai, tikrųjų ūkinių bendrijų nariai, komanditinių ūkinių bendrijų tikrieji nariai, taip pat asmenys, kurie verčiasi individualia veikla, kaip ji apibrėžta Gyventojų pajamų mokesčio įstatyme (advokatai, advokatų padėjėjai, notarai, antstoliai ir kiti asmenys), išskyrus individualią veiklą, kuria verčiamasi turint verslo liudijimą (toliau – savarankiškai dirbantys asmenys), taip pat ūkininkai ir jų partneriai, kaip jie apibrėžti Valstybinio socialinio draudimo įstatyme (toliau – ūkininkai ir jų partneriai), šeimynos dalyviai, kaip jie apibrėžti Šeimynų įstatyme (toliau – šeimynos dalyviai);“."
    },
    {
      "provision_ref": "art4",
      "section": "4",
      "title": "4 straipsnis. 8 straipsnio 3 dalies pakeitimas",
      "content": "Pakeisti 8 straipsnio 3 dalį ir ją išdėstyti taip:\n\n„3. Asmenų, išvardytų 2 straipsnio 1 dalies 2, 6, 7, 8, 10, 12 ir 13 punktuose, draudimo valstybiniu socialiniu pensijų draudimu laikotarpiai yra prilyginami asmens valstybinio socialinio pensijų draudimo stažui, įgytam dirbant pagal darbo sutartį, narystės ar tarnybos pagrindu. Šiam stažui prilyginami iki 2009 m. sausio 1 d. buvę laikotarpiai, kuriais 2 straipsnio 1 dalies 8 punkte nurodyti savarankiškai dirbantys asmenys privalomai draudėsi valstybiniu socialiniu pensijų draudimu papildomai pensijos daliai gauti. Asmenims, išvardytiems 2 straipsnio 1 dalies 7 punkte, draudimo valstybiniu socialiniu pensijų draudimu laikotarpiai prilyginami asmens valstybinio socialinio pensijų draudimo stažui, įgytam dirbant pagal darbo sutartį, narystės ar tarnybos pagrindu, nuo 2005 m. sausio 1 d. Asmenims, išvardytiems 2 straipsnio 1 dalies 10 ir 12 punktuose, draudimo valstybiniu socialiniu pensijų draudimu laikotarpiai prilyginami asmens valstybinio socialinio pensijų draudimo stažui, įgytam dirbant pagal darbo sutartį, narystės ar tarnybos pagrindu, nuo 2008 m. sausio 1 d. Asmenų, nurodytų 2 straipsnio 1 dalies 2 punkte, taip pat ūkininkų ir jų partnerių, nurodytų 2 straipsnio 1 dalies 8 punkte, privalomojo draudimosi valstybiniu socialiniu pensijų draudimu laikotarpiai prilyginami asmens valstybinio socialinio pensijų draudimo stažui, įgytam dirbant pagal darbo sutartį, narystės ar tarnybos pagrindu, nuo 2009 m. sausio 1 d. Šeimynos dalyvių, nurodytų 2 straipsnio 1 dalies 8 punkte, privalomojo draudimosi valstybiniu socialiniu pensijų draudimu laikotarpiai prilyginami asmens valstybinio socialinio pensijų draudimo stažui, įgytam dirbant pagal darbo sutartį, narystės ar tarnybos pagrindu, nuo 2010 m. liepos 1 d. Asmenų, nurodytų 2 straipsnio 1 dalies 2 ir 8 punktuose, valstybinio socialinio pensijų draudimo stažui, įgytam dirbant pagal darbo sutartį, narystės ar tarnybos pagrindu, taip pat prilyginamas valstybinio socialinio draudimo pašalpų gavimo laikas. Asmenų, nurodytų 2 straipsnio 1 dalies 13 punkte, draudimo valstybiniu socialiniu pensijų draudimu laikotarpiai prilyginami asmens valstybinio socialinio pensijų draudimo stažui, įgytam dirbant pagal darbo sutartį, narystės ar tarnybos pagrindu, nuo 2010 m. rugpjūčio 1 d.“"
    },
    {
      "provision_ref": "art5",
      "section": "5",
      "title": "5 straipsnis. 43 straipsnio pakeitimas",
      "content": "Pakeisti 43 straipsnį ir jį išdėstyti taip:\n\n„43 straipsnis. Pensijos mokėjimas pensininkui persikėlus gyventi į užsienį (atvykus gyventi į Lietuvos Respubliką)\n\n1. Pensininkui persikėlus nuolat gyventi į kitą valstybę, jam mokama paskirtoji pensija, jei pensininkas yra įgijęs ne mažesnį kaip minimalų valstybinio socialinio pensijų draudimo stažą atitinkamos rūšies pensijai gauti ir visą valstybinio socialinio pensijų draudimo stažą įgijo dirbdamas Lietuvos įmonėse, įstaigose ar organizacijose arba pensininkas yra reabilituotas politinis kalinys ar tremtinys, įgijęs dalį stažo kalinimo metu ar tremtyje (54 straipsnis). Tais atvejais, kai pensininkas yra įgijęs ne mažesnį kaip minimalų valstybinio socialinio pensijų draudimo stažą atitinkamos rūšies pensijai gauti dirbdamas Lietuvos įmonėse, įstaigose ar organizacijose, tačiau į jo valstybinio socialinio pensijų draudimo stažą buvo įskaityti šiam stažui prilyginti laikotarpiai, įgyti dirbant kitose valstybėse (54 straipsnis), pensija perskaičiuojama tik pagal valstybinio socialinio pensijų draudimo stažo, įgyto dirbant Lietuvos įmonėse, įstaigose ar organizacijose, duomenis ir mokama perskaičiuotoji pensija.\n\n2. Kitais atvejais pensija išmokama už šešis mėnesius į priekį išvykimo mėnesio dydžio ir toliau ji nebemokama.\n\n3. Pensininkui, kuriam pensija persikėlus nuolat gyventi į kitą valstybę buvo mokama pagal šio straipsnio 1 dalį arba buvo paskirta ir mokama kaip nuolat gyvenančiam kitoje valstybėje pagal šio įstatymo 1 straipsnio 5 dalį, ši pensija toliau mokama jam grįžus (atvykus) gyventi į Lietuvos Respubliką, neatsižvelgiant į tai, kad pensininkas nėra nuolatinis Lietuvos Respublikos gyventojas.\n\n4. Lietuvos Respublikai prisijungus prie tarptautinių konvencijų arba sudarius tarptautines sutartis dėl pensijos mokėjimo, pensija mokama taip, kaip nustatyta tarptautinėse konvencijose arba sutartyse.“"
    },
    {
      "provision_ref": "art6",
      "section": "6",
      "title": "6 straipsnis. 54 straipsnio papildymas 5 dalimi",
      "content": "Papildyti 54 straipsnį 5 dalimi:\n\n„5. Šio įstatymo 1 straipsnio 5 dalyje ir 43 straipsnio 1 dalyje nurodytiems asmenims į valstybinio socialinio pensijų draudimo stažą įskaitomi tik tie šiame straipsnyje išvardyti laikotarpiai, kuriais asmuo dirbo Lietuvos įmonėse, įstaigose ir organizacijose.“"
    },
    {
      "provision_ref": "art7",
      "section": "7",
      "title": "7 straipsnis. Įstatymo papildymas priedu",
      "content": "Papildyti Įstatymą priedu:\n\n„Lietuvos Respublikos\nvalstybinių socialinio draudimo\npensijų įstatymo\npriedas\n\nĮGYVENDINAMI EUROPOS SĄJUNGOS TEISĖS AKTAI\n\n2009 m. gegužės 25 d. Tarybos direktyva 2009/50/EB dėl trečiųjų šalių piliečių atvykimo ir apsigyvenimo sąlygų siekiant dirbti aukštos kvalifikacijos darbą (OL 2009 L 155, p. 17).“"
    },
    {
      "provision_ref": "art8",
      "section": "8",
      "title": "8 straipsnis. Baigiamosios nuostatos",
      "content": "1. Valstybinės socialinio draudimo pensijos, iki šio įstatymo įsigaliojimo paskirtos Lietuvos Respublikos piliečiams, nuolat gyvenantiems užsienyje, mokamos tol, kol pasibaigs jų mokėjimo terminas.\n\n2. Asmenims, kuriems iki šio įstatymo įsigaliojimo valstybinės socialinio draudimo pensijos buvo mokamos pagal Valstybinių socialinio draudimo pensijų įstatymo 43 straipsnio 1 ir 3 dalis, pagal šio įstatymo nuostatas neperžiūrimos.\n\n3. Jeigu asmuo, kuris Valstybinių socialinio draudimo pensijų įstatymo nustatytą laiką buvo privalomai draudžiamas arba pats draudėsi valstybiniu socialiniu pensijų draudimu, tačiau iki šio įstatymo įsigaliojimo neturėjo teisės gauti valstybinės socialinio draudimo pensijos pagal Valstybinių socialinio draudimo pensijų įstatymą dėl pilietybės ir (arba) gyvenamosios vietos užsienyje, prašymą skirti valstybinę socialinio draudimo pensiją pateikia per dvejus metus nuo šio įstatymo įsigaliojimo dienos, valstybinė socialinio draudimo pensija skiriama nuo šio įstatymo įsigaliojimo dienos. Jeigu asmuo prašymą pateikia praėjus dvejiems metams nuo šio įstatymo įsigaliojimo dienos, valstybinė socialinio draudimo pensija skiriama nuo kreipimosi dėl pensijos skyrimo dienos."
    },
    {
      "provision_ref": "art9",
      "section": "9",
      "title": "9 straipsnis. Įstatymo įsigaliojimas ir įgyvendinimas",
      "content": "1. Šis įstatymas, išskyrus šio straipsnio 2 dalį, įsigalioja po vieno mėnesio nuo paskelbimo leidinyje „Valstybės žinios“ dienos.\n\n2. Lietuvos Respublikos Vyriausybė iki šio įstatymo įsigaliojimo priima šio įstatymo įgyvendinamuosius teisės aktus.\n\nSkelbiu šį Lietuvos Respublikos Seimo priimtą įstatymą.\n\nRESPUBLIKOS PREZIDENTĖ                                                    DALIA GRYBAUSKAITĖ\n\n_________________"
    }
  ],
  "definitions": []
}

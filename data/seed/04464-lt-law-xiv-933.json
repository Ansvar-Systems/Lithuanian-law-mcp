{
  "id": "lt-law-xiv-933",
  "type": "statute",
  "title": "Lietuvos Respublikos valstybės rezervo įstatymo Nr. VIII-1908 2, 8, 10, 13, 17 ir 18-1 straipsnių pakeitimo įstatymas",
  "short_name": "XIV-933",
  "status": "in_force",
  "issued_date": "2022-03-10",
  "in_force_date": "2022-03-17",
  "url": "https://e-tar.lt/portal/lt/legalAct/b013ba40a51211ec8d9390588bf2de65/lnIXzVweTs",
  "provisions": [
    {
      "provision_ref": "art1",
      "section": "1",
      "title": "1 straipsnis. 2 straipsnio pakeitimas",
      "content": "1. Pakeisti 2 straipsnio 1 dalies 3 punktą ir jį išdėstyti taip:\n\n„3) materialinių išteklių atsargos, kurių pirkimas valstybės lėšomis nustatytas pagal preliminariąsias viešojo pirkimo–pardavimo sutartis (toliau – preliminariosios sutartys) ir (arba) rezervavimo sutartis.“\n\n2. Pakeisti 2 straipsnio 4 dalį ir ją išdėstyti taip:\n\n„4. Valstybės rezervo kaupimas – valstybės rezervo lėšų pervedimas į atskirą valstybės iždo sąskaitą Lietuvos banke, materialinių išteklių įsigijimas ir perdavimas valstybės rezervo atsakingajam saugotojui, taip pat materialinių išteklių atsargų rezervavimas, prireikus perdavimas valstybės rezervo tvarkytojui.“\n\n3. Papildyti 2 straipsnį 61 dalimi:\n\n„61. Valstybės rezervo materialinių išteklių atsargų rezervavimo sutartis (toliau –rezervavimo sutartis) – Lietuvos Respublikos viešųjų pirkimų įstatymo, Lietuvos Respublikos viešųjų pirkimų, atliekamų gynybos ir saugumo srityje, įstatymo nustatyta tvarka sudaroma pirkimo sutartis, pagal kurią tiekėjas už sutartyje nustatytą atlyginimą rezervuoja valstybės rezervo tvarkytojui materialinių išteklių atsargas ir prireikus jas perduoda nuosavybės teise už sutartyje nustatytą kainą.“\n\n4. Pakeisti 2 straipsnio 9 dalį ir ją išdėstyti taip:\n\n„9. Valstybės rezervo tvarkymas – valstybės rezervo lėšų naudojimas, valstybės rezervo materialinių išteklių atsargų įsigijimas, apskaita, laikymas saugojimo vietose, jų keitimas, atnaujinimas, nurašymas, naudojimas, atkūrimas, preliminariųjų ir (arba) rezervavimo sutarčių sudarymas ir vykdymo priežiūra.“\n\n5. Pakeisti 2 straipsnio 11 dalį ir ją išdėstyti taip:\n\n„11. Kitos šiame įstatyme vartojamos sąvokos suprantamos taip, kaip jos apibrėžtos Lietuvos Respublikos civilinės saugos įstatyme, Lietuvos Respublikos mobilizacijos ir priimančiosios šalies paramos įstatyme, Lietuvos Respublikos nepaprastosios padėties įstatyme, Lietuvos Respublikos karo padėties įstatyme, Viešųjų pirkimų įstatyme, Viešųjų pirkimų, atliekamų gynybos ir saugumo srityje, įstatyme.“"
    },
    {
      "provision_ref": "art2",
      "section": "2",
      "title": "2 straipsnis. 8 straipsnio pakeitimas",
      "content": "Pakeisti 8 straipsnio 1 dalį ir ją išdėstyti taip:\n\n„1. Vyriausybė tvirtina valstybės rezervo lėšų dydį ir sukaupimo terminus, valstybės rezervo materialinių išteklių atsargų nomenklatūrą ir jos sudarymo principus, valstybės rezervo materialinių išteklių atsargų kiekį, sukaupimo terminus ir valstybės rezervo atsakinguosius saugotojus, taip pat pagal preliminariąsias ir (arba) rezervavimo sutartis planuojamų prireikus įsigyti materialinių išteklių nomenklatūrą ir kiekius.“"
    },
    {
      "provision_ref": "art3",
      "section": "3",
      "title": "3 straipsnis. 10 straipsnio pakeitimas",
      "content": "Pakeisti 10 straipsnį ir jį išdėstyti taip:\n\n„10 straipsnis. Valstybės rezervo materialinių išteklių atsargų saugojimas ir užtikrinimas\n\n1. Valstybės rezervo materialinių išteklių atsargos saugomos ir (arba) rezervavimo atveju laikomos Lietuvos Respublikos teritorijoje. Valstybės rezervo materialinių išteklių atsargos saugomos:\n\n1) joms saugoti skirtuose statiniuose, kurių projektavimo techninės ir specialiosios sąlygos ir statinio techninės charakteristikos privalo atitikti Vyriausybės ar jos įgaliotos institucijos nustatytus saugomų valstybės rezervo materialinių išteklių atsargų kokybės, saugumo ir panaudojimo galimybių reikalavimus;\n\n2) valstybės rezervo atsakingųjų saugotojų sandėliuose, vadovaujantis valstybės rezervo tvarkytojo ir valstybės rezervo atsakingojo saugotojo pasaugos sutartyje nustatyta materialinių išteklių atsargų saugojimo tvarka.\n\n2. Materialinių išteklių atsargos, kurių pirkimas numatytas pagal preliminariąsias ir (arba) rezervavimo sutartis, nėra nuolatos saugomos; jų tiekimas šiame įstatyme numatytais atvejais užtikrinamas valstybės rezervo tvarkytojo ir tiekėjo sudarytos preliminariosios ir (arba) rezervavimo sutarties sąlygomis.\n\n3. Materialinių išteklių atsargos, kurių pirkimas numatytas pagal rezervavimo sutartis, rezervuojamos ir laikomos atskiruose statiniuose (atskirose patalpose) arba atskirtose jų patalpose ir susidarius ekstremaliajai situacijai, krizės atveju, paskelbus mobilizaciją ir (arba) įvedus nepaprastąją ar karo padėtį, negali būti be Vyriausybės ar jos įgaliotos institucijos leidimo naudojamos jokiems kitiems tikslams.“"
    },
    {
      "provision_ref": "art4",
      "section": "4",
      "title": "4 straipsnis. 13 straipsnio pakeitimas",
      "content": "1. Pakeisti 13 straipsnio 4 dalį ir ją išdėstyti taip:\n\n„4. Susidarius ekstremaliajai situacijai, krizės atveju, paskelbus mobilizaciją ir (arba) įvedus nepaprastąją ar karo padėtį, valstybės rezervo tvarkytojas už šių situacijų administravimą atsakingų institucijų prašymu turi teisę pats priimti sprendimą panaudoti jo tvarkomas arba pagal jo sudarytas preliminariąsias ir (arba) rezervavimo sutartis užtikrinamas valstybės rezervo materialinių išteklių atsargas. Valstybės rezervo tvarkytojo sprendimai panaudoti valstybės rezervą turi būti nedelsiant pateikti Vyriausybei. Jeigu Vyriausybė šiems sprendimams nepritaria, žalą, atsiradusią dėl nepagrįsto valstybės rezervo panaudojimo, valstybės rezervo tvarkytojas atlygina įstatymų nustatyta tvarka. Valstybės rezervo tvarkytojas, priėmęs sprendimą panaudoti valstybės rezervą, turi iš karto po sprendimo priėmimo, vadovaudamasis preliminariąja sutartimi, su atitinkamu tiekėju sudaryti valstybės rezervo materialinių išteklių atsargų pirkimo sutartį ir (arba) imtis veiksmų, kad, vadovaujantis rezervavimo sutartimi, materialinių išteklių atsargos jam būtų perduotos nuosavybės teise.“\n\n2. Pakeisti 13 straipsnio 5 dalį ir ją išdėstyti taip:\n\n„5. Šio straipsnio 1 dalyje nustatytais atvejais naudojamų valstybės rezervo materialinių išteklių atsargų, naftos produktų ir naftos valstybės atsargų gabenimą į panaudojimo vietą organizuoja ekstremaliųjų situacijų operacijų centrai arba už krizės valdymą atsakinga institucija, paskirta Lietuvos Respublikos nacionalinio saugumo pagrindų įstatymo nustatyta tvarka, o į panaudojimo vietą gabena valstybės, savivaldybių institucijos, įstaigos, įmonės ar kiti subjektai, dalyvaujantys likviduojant ekstremaliąją situaciją ar krizę, arba valstybės ir savivaldybių institucijos, prašančios suteikti pagalbą, arba preliminariosiose ir (arba) rezervavimo sutartyse nurodyti subjektai.“"
    },
    {
      "provision_ref": "art5",
      "section": "5",
      "title": "5 straipsnis. 17 straipsnio pakeitimas",
      "content": "1. Pakeisti 17 straipsnio 1 dalies 6 punktą ir jį išdėstyti taip:\n\n„6) sudaro preliminariąsias ir (arba) rezervavimo sutartis dėl valstybės rezervo materialinių išteklių poreikių tenkinimo ir atlieka preliminariųjų ir (arba) rezervavimo sutarčių vykdymo priežiūrą šio įstatymo 181 straipsnyje nustatyta tvarka, prireikus šių sutarčių pagrindu įsigyja valstybės rezervo materialinių išteklių atsargas;“.\n\n2. Pakeisti 17 straipsnio 1 dalies 7 punktą ir jį išdėstyti taip:\n\n„7) pagal pirkimo dokumentus moka už pirktas valstybės rezervo materialinių išteklių atsargas arba už jų rezervavimą;“."
    },
    {
      "provision_ref": "art6",
      "section": "6",
      "title": "6 straipsnis. 181 straipsnio pakeitimas",
      "content": "Pakeisti 181 straipsnį ir jį išdėstyti taip:\n\n„181 straipsnis. Tiekėjo pareigos ir pareigų laikymosi priežiūra\n\n1. Tiekėjas, sudaręs preliminariąją arba rezervavimo sutartį su valstybės rezervo tvarkytoju, užtikrina, kad valstybės rezervo materialinių išteklių atsargos sudarius pirkimo sutartį preliminariosios sutarties pagrindu arba pagal rezervavimo sutartį būtų laiku perduotos Vyriausybės ar jos pavedimu valstybės rezervo tvarkytojo nustatytiems subjektams, sudaro galimybę valstybės rezervo tvarkytojui ne rečiau kaip du kartus per metus patikrinti tiekėjo galimybes užtikrinti preliminariojoje arba rezervavimo sutartyje nustatyto kiekio ir rūšies valstybės rezervo materialinių išteklių atsargų tiekimą ir jų pristatymą per preliminariojoje arba rezervavimo sutartyje nustatytą terminą (toliau – tiekimas ir pristatymas).\n\n2. Tikrinant tiekėjo galimybes užtikrinti tiekimą ir pristatymą, valstybės rezervo tvarkytojo prašymu tiekėjas per valstybės rezervo tvarkytojo nustatytą ne trumpesnį kaip 5 darbo dienų terminą privalo pateikti dokumentus, patvirtinančius tiekėjo galimybę užtikrinti tiekimą ir pristatymą. Tiekėjo motyvuotu prašymu šioje dalyje nurodytas 5 darbo dienų terminas valstybės rezervo tvarkytojo sprendimu vieną kartą gali būti pratęstas ne daugiau kaip 5 darbo dienomis. Tiekėjas, negalėdamas pateikti dokumentų, patvirtinančių tiekėjo galimybę užtikrinti tiekimą ir pristatymą, turi teisę pateikti kitus faktinius duomenis, patvirtinančius galimybę užtikrinti tiekimą ir pristatymą. Valstybės rezervo tvarkytojas, atsižvelgdamas į preliminariojoje arba rezervavimo sutartyje nurodytų valstybės rezervo materialinių išteklių atsargų kiekį ir rūšį, pristatymo terminus, vertina, ar tiekėjo pateikti dokumentai arba kiti faktiniai duomenys patvirtina tiekėjo galimybę užtikrinti tiekimą ir pristatymą.\n\n3. Valstybės rezervo tvarkytojas privalo vienašališkai nutraukti preliminariąją arba rezervavimo sutartį su tiekėju, kuris per valstybės rezervo tvarkytojo nustatytą terminą nepateikia dokumentų ir (arba) faktinių duomenų, patvirtinančių tiekėjo galimybę užtikrinti tiekimą ir pristatymą, ir neprašo pratęsti termino reikalingiems dokumentams ar kitiems faktiniams duomenims pateikti arba, pratęsus terminą, nepateikia reikiamų dokumentų ir (arba) faktinių duomenų, arba pateikia dokumentus ir (arba) faktinius duomenis, kurie nepatvirtina tiekėjo galimybės užtikrinti tiekimą ir pristatymą. Nutraukiant preliminariąją arba rezervavimo sutartį, laikomasi Viešųjų pirkimų įstatyme ir Viešųjų pirkimų, atliekamų gynybos ir saugumo srityje, įstatyme nustatytos preliminariųjų ir pirkimų sutarčių nutraukimo tvarkos.\n\n4. Kiti tiekėjo įsipareigojimai ir atsakomybė, atsižvelgiant į preliminariojoje arba rezervavimo sutartyje nurodomą tiekimą ir pristatymą, nustatomi valstybės rezervo tvarkytojo ir tiekėjo sudarytoje preliminariojoje arba rezervavimo sutartyje.“\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentas                                                                                          Gitanas Nausėda"
    }
  ],
  "definitions": []
}

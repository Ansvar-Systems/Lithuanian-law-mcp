{
  "id": "lt-law-xv-347",
  "type": "statute",
  "title": "Lietuvos Respublikos valstybinio socialinio draudimo įstatymo Nr. I-1336 32, 41 straipsnių pakeitimo ir Įstatymo papildymo 40-1 straipsniu įstatymas",
  "short_name": "XV-347",
  "status": "in_force",
  "issued_date": "2025-06-26",
  "in_force_date": "2025-07-01",
  "url": "https://e-tar.lt/portal/lt/legalAct/c523437055cb11f0b070ee7f1ceefc75",
  "provisions": [
    {
      "provision_ref": "art1",
      "section": "1",
      "title": "1 straipsnis. 32 straipsnio pakeitimas",
      "content": "Pakeisti 32 straipsnio 1 dalies 14 punktą ir jį išdėstyti taip:\n\n„14) nagrinėja apdraustųjų asmenų, draudėjų, socialinio draudimo ir kitų išmokų, kurių skyrimas ir (ar) mokėjimas pavestas Fondo administravimo įstaigoms, gavėjų, asmens sveikatos priežiūros įstaigų, kitų suinteresuotų asmenų skundus dėl Fondo valdybos teritorinių skyrių ar jų valstybės tarnautojų ir darbuotojų veiksmų bei sprendimų, įskaitant Fondo valdybos teritorinių skyrių automatizuotus veiksmus ir (ar) automatizuotus administracinius sprendimus;“."
    },
    {
      "provision_ref": "art2",
      "section": "2",
      "title": "2 straipsnis. Įstatymo papildymas 401 straipsniu",
      "content": "Papildyti Įstatymą 401 straipsniu:\n\n„401 straipsnis. Fondo administravimo įstaigų veiklos automatizavimas\n\n1. Fondo valdyba, įgyvendindama viešojo administravimo principus – efektyvumo, naujovių ir atvirumo permainoms bei objektyvumo, – užtikrina sisteminį Fondo administravimo įstaigų veiklos optimizavimą ir automatizavimą, įskaitant teikiamų administracinių paslaugų ir priimamų administracinių sprendimų automatizavimą.\n\n2. Automatizuotinus Fondo administravimo įstaigų veiksmus ir administracinius sprendimus, jų priėmimo technines sąlygas ir procedūras nustato Fondo valdyba.\n\n3. Automatizuotiems Fondo administravimo įstaigų administraciniams sprendimams taikomos šios nuostatos:\n\n1) automatizuotame administraciniame sprendime turi būti nurodyta:\n\na) administracinį sprendimą priėmusios Fondo administravimo įstaigos pavadinimas;\n\nb) administracinio sprendimo data;\n\nc) administraciniam sprendimui suteiktas registracijos numeris;\n\nd) atliekamas tvarkomasis veiksmas arba asmenims nustatytos teisės ir (ar) pareigos;\n\ne) administracinio sprendimo teisinis ir faktinis pagrindai ar kitos administraciniam sprendimui įtakos turėjusios aplinkybės;\n\nf) administracinio sprendimo motyvai;\n\ng) kad administracinis sprendimas yra priimtas automatizuotai;\n\nh) informacija apie asmens, dėl kurio priimtas automatizuotas administracinis sprendimas, teisę kreiptis su prašymu į Fondo administravimo įstaigą reikalaujant žmogaus įsikišimo ir sprendimo, priimto po žmogaus vertinimo, paaiškinimo; teisės aktas, reglamentuojantis šios teisės įgyvendinimo tvarką;\n\ni) administracinio sprendimo apskundimo tvarka, nurodant konkrečią skundą nagrinėjančią instituciją ar įstaigą, skundo padavimo terminą ir teisės aktą, reglamentuojantį apskundimo tvarką;\n\n2) automatizuoto administracinio sprendimo autentiškumas ir (ar) vientisumas patvirtinamas Fondo administravimo įstaigos vadovo ar jo įgalioto valstybės tarnautojo parašu, Fondo administravimo įstaigos elektroniniu spaudu ar kitomis administracinio sprendimo autentiškumo ir (ar) vientisumo užtikrinimo technologinėmis priemonėmis, kurios gali būti naudojamos atsižvelgiant į atitinkamo dokumento specifikaciją.\n\n4. Asmuo, dėl kurio priimtas automatizuotas administracinis sprendimas, turi teisę per 5 darbo dienas nuo tos dienos, kurią sužinojo arba turėjo sužinoti apie tokio sprendimo priėmimą, bet ne vėliau kaip iki skundo dėl automatizuoto administracinio sprendimo padavimo kreiptis su prašymu į sprendimą priėmusią Fondo administravimo įstaigą, reikalaudamas žmogaus įsikišimo ir sprendimo, priimto po žmogaus vertinimo, paaiškinimo.\n\n5. Gavusi asmens, dėl kurio priimtas automatizuotas administracinis sprendimas, prašymą, reikalaujantį žmogaus įsikišimo ir sprendimo, priimto po žmogaus vertinimo, paaiškinimo, Fondo administravimo įstaiga paveda šį prašymą nagrinėti savo darbuotojui (-ams). Nagrinėdama tokį prašymą Fondo administravimo įstaiga privalo įvertinti sprendimo tinkamumą – ar jis atitinka šio straipsnio 3 dalyje nustatytus reikalavimus, ar nėra pagrindų atlikti klaidų ištaisymo procedūrą arba pripažinti sprendimą netekusiu galios Lietuvos Respublikos viešojo administravimo įstatymo nustatyta tvarka. Jeigu pripažinus automatizuotą administracinį sprendimą netekusiu galios išlieka teisinis pagrindas priimti naują administracinį sprendimą, Fondo administravimo įstaiga savo iniciatyva priima naują administracinį sprendimą. Asmeniui, kuris kreipėsi su prašymu, reikalaudamas žmogaus įsikišimo ir sprendimo, priimto po žmogaus vertinimo, paaiškinimo, pateikiami reikiami paaiškinimai, susiję atitinkamai su paliktu galioti automatizuotu administraciniu sprendimu ar dėl jo priimtu kitokiu (-iais) sprendimu (-ais).“"
    },
    {
      "provision_ref": "art3",
      "section": "3",
      "title": "3 straipsnis. 41 straipsnio pakeitimas",
      "content": "1. Pakeisti 41 straipsnio 2 dalį ir ją išdėstyti taip:\n\n„2. Skundai Fondo valdybai dėl Fondo valdybos teritorinių skyrių sprendimų ir veiksmų (neveikimo), įskaitant Fondo valdybos teritorinių skyrių automatizuotus veiksmus ir (ar) automatizuotus administracinius sprendimus, nagrinėjami, jeigu jie pateikti per 20 darbo dienų nuo tos dienos, kurią suinteresuotas asmuo sužinojo arba turėjo sužinoti apie skundžiamo veiksmo atlikimą (neatlikimą) ar sprendimo priėmimą, o skundai dėl nepriimto sprendimo – per 20 darbo dienų nuo tos dienos, kurią baigėsi sprendimui priimti nustatytas terminas. Skundai dėl sprendimų pensijų, rentų, šalpos išmokų, vienišo asmens išmokų ir pagal Lietuvos Respublikos profesionaliojo scenos meno įstatymą mokamų kompensacinių išmokų kūrybiniams darbuotojams skyrimo ir (ar) mokėjimo klausimais nagrinėjami, jeigu jie pateikti per 6 mėnesius nuo tos dienos, kurią suinteresuotas asmuo sužinojo arba turėjo sužinoti apie skundžiamo sprendimo priėmimą, o skundai dėl nepriimto sprendimo – per 20 darbo dienų nuo tos dienos, kurią baigėsi sprendimui priimti nustatytas terminas. Skundui paduoti nustatytas terminas, praleistas dėl svarbių priežasčių, kurias asmuo pagrindžia atitinkamais dokumentais, Fondo valdybos direktoriaus ar jo pavaduotojo sprendimu gali būti atnaujinamas. Skundų nagrinėjimo Fondo valdyboje tvarką nustato Fondo valdybos direktorius.“\n\n2. Pakeisti 41 straipsnio 5 dalį ir ją išdėstyti taip:\n\n„5. Fondo valdybos sprendimai ir veiksmai (neveikimas), įskaitant Fondo valdybos automatizuotus veiksmus ir (ar) automatizuotus administracinius sprendimus, (išskyrus sprendimus, numatytus šio straipsnio 4 dalyje) gali būti skundžiami Lietuvos administracinių ginčų komisijai Lietuvos Respublikos ikiteisminio administracinių ginčų nagrinėjimo tvarkos įstatymo arba teismui Lietuvos Respublikos administracinių bylų teisenos įstatymo nustatyta tvarka.“\n\n3. Papildyti 41 straipsnį 51 dalimi:\n\n„51. Į šio straipsnio 2 ir 5 dalyse nurodytus terminus skundams dėl automatizuotų Fondo valdybos teritorinių skyrių ar Fondo valdybos sprendimų paduoti neįskaitomi laikotarpiai nuo šio įstatymo 401 straipsnio 4 dalyje nurodyto asmens prašymo, kuriuo reikalaujama žmogaus įsikišimo ir sprendimo, priimto po žmogaus vertinimo, paaiškinimo, pateikimo Fondo administravimo įstaigai dienos iki tos dienos, kurią asmuo sužinojo arba turėjo sužinoti apie atsakymą į tokį prašymą.“\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentas                                                                                          Gitanas Nausėda"
    }
  ],
  "definitions": []
}

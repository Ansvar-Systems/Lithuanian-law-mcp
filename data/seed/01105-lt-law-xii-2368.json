{
  "id": "lt-law-xii-2368",
  "type": "statute",
  "title": "Lietuvos Respublikos policijos rėmėjų įstatymo Nr. VIII-800 2 ir 17 straipsnių, šeštojo skirsnio pavadinimo pakeitimo ir 18 straipsnio pripažinimo netekusiu galios įstatymas",
  "short_name": "XII-2368",
  "status": "in_force",
  "issued_date": "2016-05-19",
  "in_force_date": "2017-01-01",
  "url": "https://e-tar.lt/portal/lt/legalAct/2ac40f3023df11e684adf059272c7587/NjSEjgfqgd",
  "provisions": [
    {
      "provision_ref": "art1",
      "section": "1",
      "title": "1 straipsnis. 2 straipsnio pakeitimas",
      "content": "1. Papildyti 2 straipsnį 4 dalimi:\n\n„4. Prievarta – policijos rėmėjų veiklos metodas, kuriuo siekiama padėti policijai įgyvendinti jai pavestus uždavinius ir kuris taikomas, kai nevykdomi policijos rėmėjų reikalavimai ar nurodymai arba siekiama išvengti pavojaus. Policijos rėmėjas šio įstatymo nustatytais atvejais ir tvarka gali naudoti psichinę ir (ar) fizinę prievartą.“\n\n2. Papildyti 2 straipsnį 5 dalimi:\n\n„5. Kitos šiame įstatyme vartojamos sąvokos suprantamos taip, kaip jos apibrėžtos Lietuvos Respublikos policijos įstatyme.“"
    },
    {
      "provision_ref": "art2",
      "section": "2",
      "title": "2 straipsnis. Šeštojo skirsnio pavadinimo pakeitimas",
      "content": "Pakeisti šeštojo skirsnio pavadinimą ir jį išdėstyti taip:\n\n„ŠEŠTASIS SKIRSNIS\nPRIEVARTOS NAUDOJIMAS IR POLICIJOS RĖMĖJŲ VEIKLOS FINANSAVIMAS“."
    },
    {
      "provision_ref": "art3",
      "section": "3",
      "title": "3 straipsnis. 17 straipsnio pakeitimas",
      "content": "Pakeisti 17 straipsnį ir jį išdėstyti taip:\n\n„17 straipsnis. Prievartos naudojimo sąlygos\n\n1. Policijos rėmėjai, kartu su policijos pareigūnais šio įstatymo nustatytais atvejais ir tvarka vykdydami pareigas, gali panaudoti prievartą. Policijos rėmėjai turi teisę panaudoti prievartą tik būtinais atvejais ir tik tiek, kiek to reikia policijos rėmėjo pareigoms įvykdyti. Policijos rėmėjai naudoti prievartą privalo adekvačiai esamoms aplinkybėms ir proporcingai esamam pavojui, atsižvelgdami į konkrečią situaciją, teisės pažeidimo pobūdį, intensyvumą ir individualias pažeidėjo savybes. Fizinė prievarta naudojama tik tada, kai psichinė prievarta buvo neveiksminga arba kai bet koks delsimas kelia pavojų policijos rėmėjo ar kito asmens gyvybei ar sveikatai.\n\n2. Psichinę ar fizinę prievartą policijos rėmėjas turi teisę panaudoti šiais atvejais:\n\n1) saugodamasis ar siekdamas apsaugoti kitus asmenis nuo gresiančio pavojaus gyvybei ar sveikatai;\n\n2) sulaikydamas asmenis (jeigu jie priešinasi);\n\n3) atremdamas statinių (įskaitant patalpas), transporto priemonių ar kito turto, teritorijų užpuolimus;\n\n4) stabdydamas transporto priemonę, laivą ar orlaivį;\n\n5) užkirsdamas kelią administraciniams nusižengimams ar nusikalstamoms veikoms.\n\n3. Specialiąsias priemones (išskyrus antrankius, asmenų sulaikymo, surišimo ar tramdymo priemones ar įrankius) naudoti draudžiama:\n\n1) prieš asmenis, jei akivaizdu arba policijos rėmėjui žinoma, kad jie neįgalūs;\n\n2) prieš asmenis, jei policijos rėmėjui yra žinoma, kad jie turi neliečiamybės teisę;\n\n3) prieš moteris, jei akivaizdu arba policijos rėmėjui žinoma, kad jos nėščios;\n\n4) prieš nepilnamečius asmenis, jei jų išvaizda atitinka amžių.\n\n4. Policijos rėmėjas, panaudojęs psichinę ar fizinę prievartą ir taip sukėlęs pavojų asmens gyvybei ar sveikatai, turi suteikti asmeniui reikalingą neatidėliotiną medicinos ar kitą būtinąją pagalbą ir imtis kitų reikalingų priemonių pavojingiems savo veiksmų padariniams pašalinti. Apie policijos rėmėjo panaudotą psichinę ar fizinę prievartą, jei tai lėmė asmens mirtį arba gyvybei pavojingą sveikatos sutrikdymą, nedelsiant pranešama prokurorui.\n\n5. Specialiųjų priemonių specifikaciją ir panaudojimo tvarką nustato Lietuvos Respublikos Vyriausybė.“"
    },
    {
      "provision_ref": "art4",
      "section": "4",
      "title": "4 straipsnis. 18 straipsnio pripažinimas netekusiu galios",
      "content": "Pripažinti netekusiu galios 18 straipsnį."
    },
    {
      "provision_ref": "art5",
      "section": "5",
      "title": "5 straipsnis. Įstatymo įsigaliojimas ir įgyvendinimas",
      "content": "1. Šis įstatymas, išskyrus šio straipsnio 2 dalį, įsigalioja 2017 m. sausio 1 d.\n\n2. Lietuvos Respublikos Vyriausybė iki 2016 m. gruodžio 31 d. priima šio įstatymo įgyvendinamuosius teisės aktus.\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentė                                                                                        Dalia Grybauskaitė"
    }
  ],
  "definitions": []
}

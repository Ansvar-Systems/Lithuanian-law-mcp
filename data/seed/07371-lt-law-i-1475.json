{
  "id": "lt-law-i-1475",
  "type": "statute",
  "title": "Lietuvos Respublikos Konstitucinio Teismo įstatymo pakeitimo ir papildymo įstatymas",
  "short_name": "I-1475",
  "status": "in_force",
  "issued_date": "1996-07-11",
  "in_force_date": "1996-07-31",
  "url": "https://e-tar.lt/portal/lt/legalAct/TAR.28B7811F3364",
  "provisions": [
    {
      "provision_ref": "art1",
      "section": "1",
      "title": "1 straipsnis. 4 straipsnio pakeitimas ir papildymas",
      "content": "1. Pakeisti 4 straipsnio antrąją dalį ir ją išdėstyti taip:\n\n„Konstitucinis Teismas kas treji metai atnaujinamas vienu trečdaliu. Konstitucinio Teismo teisėjus, taip pat ir atnaujinant Teismo sudėtį, skiria Seimas po lygiai iš kandidatų, kuriuos pateikia Respublikos Prezidentas, Seimo Pirmininkas ir Aukščiausiojo Teismo pirmininkas. Teisėjų kadencijos pabaiga yra atitinkamų metų kovo mėnesio trečiasis ketvirtadienis. Valstybės pareigūnai, pagal Lietuvos Respublikos Konstituciją teikiantys Konstitucinio Teismo teisėjų kandidatūras, privalo ne vėliau kaip prieš tris mėnesius iki eilinės teisėjų kadencijos pabaigos pateikti Seimui naujų teisėjų kandidatūras. Naujai paskirti Konstitucinio Teismo teisėjai Seime prisiekia paskutinę iki jų kadencijos pradžios darbo dieną. Nustatytu laiku nepaskyrus naujo teisėjo, jo pareigas eina kadenciją baigęs teisėjas tol, kol bus paskirtas ir prisieks naujas teisėjas.“\n\n2. Papildyti 4 straipsnį nauja trečiąja dalimi:\n\n„Kai Konstitucinio Teismo teisėjo įgaliojimai nutrūksta pirma laiko, į laisvą vietą likusiam kadencijos laikui nustatyta bendra tvarka skiriamas naujas teisėjas. Jeigu toks teisėjas šias pareigas ėjo ne ilgiau kaip šešerius metus, tai jis po ne mažesnės kaip trejų metų pertraukos gali eiti Konstitucinio Teismo teisėjo pareigas dar vieną kadenciją.“\n\n3. Buvusią 4 straipsnio trečiąją dalį laikyti ketvirtąja dalimi."
    },
    {
      "provision_ref": "art2",
      "section": "2",
      "title": "2 straipsnis. Įstatymo papildymas 51 straipsniu",
      "content": "Papildyti Įstatymą 51 straipsniu:\n\n„51 straipsnis. Konstitucinio Teismo veiklos garantijos\n\nKonstitucinio Teismo savarankiškumą ir nepriklausomumą nuo kitų institucijų užtikrina jam įstatymo laiduojamos finansinės, materialinės-techninės bei organizacinės garantijos.\n\nKonstitucinis Teismas yra finansuojamas iš valstybės biudžeto užtikrinus jam galimybę nepriklausomai ir deramai atlikti konstitucinės priežiūros funkcijas. Išlaidų sąmatą tvirtina Konstitucinis Teismas, kuris taip pat savarankiškai disponuoja jam paskirtomis lėšomis.\n\nPastatai ir kitas turtas, kuriuo naudojasi Konstitucinis Teismas, yra valstybės nuosavybė, perduota Konstituciniam Teismui valdyti, naudotis bei disponuoti turto patikėjimo teisėmis. Be Konstitucinio Teismo sutikimo šis turtas negali būti paimtas nei perduotas kitiems subjektams.\n\nKonstitucinis Teismas taip pat savarankiškai ir nepriklausomai vykdo informacinį bei organizacinį savo veiklos aprūpinimą.\n\nRiboti šio įstatymo nustatytas teisines, organizacines, finansines, informacines, materialines-technines ir kitas Konstitucinio Teismo veiklos sąlygas yra draudžiama.“"
    },
    {
      "provision_ref": "art3",
      "section": "3",
      "title": "3 straipsnis. 8 straipsnio antrosios dalies pakeitimas",
      "content": "Pakeisti 8 straipsnio antrąją dalį – po žodžių „traukiamas baudžiamojon“ įrašyti žodžius „ar administracinėn“ ir ją išdėstyti taip:\n\n„Konstitucinio Teismo teisėjas be Konstitucinio Teismo sutikimo negali būti traukiamas baudžiamojon ar administracinėn atsakomybėn, suimamas, negali būti kitaip suvaržoma jo laisvė. Klausimas dėl sutikimo patraukti Konstitucinio Teismo teisėją baudžiamojon atsakomybėn svarstomas pagal generalinio prokuroro teikimą.“"
    },
    {
      "provision_ref": "art4",
      "section": "4",
      "title": "4 straipsnis. 9 straipsnio papildymas pirmąja dalimi",
      "content": "1. Papildyti 9 straipsnį nauja pirmąja dalimi:\n\n„Konstitucinio Teismo teisėjai turi lygias teises.“\n\n2. Buvusias 9 straipsnio pirmąją, antrąją, trečiąją ir ketvirtąją dalis atitinkamai laikyti antrąja, trečiąja, ketvirtąja ir penktąja dalimis."
    },
    {
      "provision_ref": "art5",
      "section": "5",
      "title": "5 straipsnis. 18 straipsnio pirmosios, antrosios ir penktosios dalių pakeitimas",
      "content": "1. Pakeisti 18 straipsnio pirmąją dalį – po žodžių „Konstitucinio Teismo“ įrašyti žodį „teisminius“ vietoj žodžių „masinės informacijos“ įrašyti žodžius „visuomenės informavimo“ ir ją išdėstyti taip:\n\n„Apie Konstitucinio Teismo teisminius posėdžius paskelbiama Konstitucinio Teismo patalpose ir pranešama visuomenės informavimo priemonėms per Lietuvos telegramų agentūrą (ELTA).“\n\n2. Pakeisti 18 straipsnio antrąją dalį – vietoj žodžio „piliečiai“ įrašyti žodį „asmenys“, vietoj žodžių „masinės informacijos“ įrašyti žodžius „visuomenės informavimo“ ir ją išdėstyti taip:\n\n„Konstitucinio Teismo posėdžiai yra vieši, juos gali stebėti pilnamečiai asmenys bei spaudos ir kitų visuomenės informavimo priemonių atstovai. Esantys posėdžių salėje asmenys iš savo vietų gali įrašinėti, stenografuoti ar užrašinėti posėdį.“\n\n3. Pakeisti 18 straipsnio penktąją dalį – po žodžio „policijai“ įrašyti žodžius „ar kitiems valstybinės apsaugos darbuotojams“ ir ją išdėstyti taip:\n\n„Jei yra pagrindo manyti, kad posėdžio metu gali kilti grėsmė Teismo ar jo dalyvių saugumui, Konstitucinio Teismo pirmininkas gali duoti nurodymą policijai ar kitiems valstybinės apsaugos darbuotojams tikrinti įeinančių į salę asmenų dokumentus, daiktus ar atlikti asmens apžiūrą.“"
    },
    {
      "provision_ref": "art6",
      "section": "6",
      "title": "6 straipsnis. 21 straipsnio antrosios dalies papildymas",
      "content": "Papildyti 21 straipsnio antrąją dalį antruoju sakiniu ir ją išdėstyti taip:\n\n„Organizacinių ir tvarkomųjų posėdžių forma yra laisva. Šio įstatymo nustatytais atvejais teisminiai posėdžiai gali vykti ir laisva forma.“"
    },
    {
      "provision_ref": "art7",
      "section": "7",
      "title": "7 straipsnis. 22 straipsnio penktosios dalies pakeitimas",
      "content": "Pakeisti 22 straipsnio penktąją dalį – vietoj žodžių „perskaito garsiai“ įrašyti žodį „paskelbia“ ir ją išdėstyti taip:\n\n„Dėl nesudėtingų klausimų, taip pat dėl baudų paskyrimo posėdžio metu Konstitucinis Teismas gali priimti sprendimą, pasitaręs ir neišeidamas į pasitarimų kambarį. Kai toks sprendimas priimtas, posėdžio pirmininkas tuoj pat jį paskelbia ir jis įrašomas į posėdžio protokolą.“"
    },
    {
      "provision_ref": "art8",
      "section": "8",
      "title": "8 straipsnis. 23 straipsnio pirmosios dalies pakeitimas",
      "content": "Pakeisti 23 straipsnio pirmąją dalį – vietoj žodžių „savo sprendimu tvirtina“ įrašyti žodį „nustato“ ir ją išdėstyti taip:\n\n„Organizaciniuose posėdžiuose svarstomi ir sprendžiami vidaus, medžiagų tyrimo ir kiti klausimai. Klausimus svarstyti siūlo Konstitucinio Teismo pirmininkas ir teisėjai. Darbotvarkę bei posėdžių grafiką nustato Konstitucinis Teismas.“"
    },
    {
      "provision_ref": "art9",
      "section": "9",
      "title": "9 straipsnis. 26 straipsnio pavadinimo, pirmosios ir antrosios dalių pakeitimas",
      "content": "1. Pakeisti 26 straipsnio pavadinimą – po žodžių „Respublikos Prezidentas“ įrašyti žodį „Seimo“, pirmojoje dalyje įrašyti žodžius „Lietuvos Respublikos įstatymas, kitas Seimo priimtas aktas“ ir pavadinimą bei šią dalį išdėstyti taip:\n\n„26 straipsnis. Respublikos Prezidento, Seimo ir Vyriausybės aktų galiojimo sustabdymas\n\nTais atvejais, kai Konstitucinis Teismas gauna Respublikos Prezidento teikimą ištirti, ar Vyriausybės aktas atitinka Konstituciją, arba kai jis gauna Seimo nutarimą, kuriame prašoma ištirti, ar Lietuvos Respublikos įstatymas, kitas Seimo priimtas aktas atitinka Konstituciją, ne vėliau kaip per 3 dienas turi būti atliktas išankstinis tos medžiagos tyrimas ir tvarkomajame Konstitucinio Teismo posėdyje išspręstas klausimas, ar priimti prašymą nagrinėti Konstituciniame Teisme.“\n\n2. Pakeisti 26 straipsnio antrąją dalį – vietoj žodžių „Lietuvos Respublikos Seimo ir Vyriausybės žiniose“ įrašyti žodžius „Valstybės žiniose“ ir ją išdėstyti taip:\n\n„Jeigu Konstitucinis Teismas priima sprendimą priimti nagrinėti prašymą, Konstitucinio Teismo pirmininkas tuoj pat apie tai oficialiai paskelbia „Valstybės žiniose“ arba specialiame Seimo leidinyje, arba laikraščiuose per Lietuvos telegramų agentūrą (ELTA). Šiame pirmininko pranešime turi būti nurodytas tikslus ginčijamo akto pavadinimas, jo priėmimo data ir tai, jog pagal Lietuvos Respublikos Konstitucijos 106 straipsnį minėto akto galiojimas sustabdomas nuo šio oficialaus paskelbimo dienos iki Konstitucinio Teismo nutarimo dėl šios bylos paskelbimo.“"
    },
    {
      "provision_ref": "art10",
      "section": "10",
      "title": "10 straipsnis. 32 straipsnio pakeitimas",
      "content": "Pakeisti 32 straipsnį ir jį išdėstyti taip:\n\n„32 straipsnis. Atstovavimas Konstituciniame Teisme\n\nDalyvaujantys byloje asmenys savo bylas Konstituciniame Teisme gali vesti patys arba per atstovus. Paties asmens dalyvavimas byloje neatima iš jo teisės turėti šioje byloje atstovus.\n\nĮstatyminiais atstovais laikomi atitinkamų institucijų vadovai, veikiantys pagal įstatymo jiems suteiktus įgaliojimus. Jie pateikia Konstituciniam Teismui dokumentus, patvirtinančius jų pareigas. Įstatyminiu atstovu laikomas ir Seimo narių grupei atstovaujantis Seimo narys (nariai), kurį (kuriuos) savo prašyme nurodo pasirašydami po juo visi besikreipiantys Seimo nariai, jeigu jų parašai patvirtinti Seimo Pirmininko arba jo pavaduotojo. Teismui, kuris kreipėsi į Konstitucinį Teismą, atstovauja nutartį priėmęs teisėjas (arba kolegijos pirmininkas).\n\nDalyvaujančių byloje įgaliotais atstovais (pagal pavedimą) Konstituciniame Teisme gali būti advokatai, mokslo laipsnius turintys teisininkai, taip pat teisinio darbo aukščiausiose valstybės institucijose patirtį turintys asmenys. Advokato įgaliojimai patvirtinami advokato orderiu. Kitiems nurodytiems asmenims įgaliojimus išduoda atitinkamų institucijų, kurioms jie atstovauja, vadovai arba Seimo narių grupės įstatyminis atstovas. Institucijos vadovas savo įstaigai atstovauti gali įpareigoti ir kitą tos įstaigos specialistą, išduodamas jam įgaliojimą.“"
    },
    {
      "provision_ref": "art11",
      "section": "11",
      "title": "11 straipsnis. 34 straipsnio ketvirtosios ir septintosios dalių pakeitimas",
      "content": "1. Pakeisti 34 straipsnio ketvirtąją dalį ir ją išdėstyti taip:\n\n„Įrodymus pateikia dalyvaujantys byloje asmenys. Teismas gali pasiūlyti jiems pateikti papildomų įrodymų.“\n\n2. Pakeisti 34 straipsnio septintąją dalį – išbraukti žodį „įsiteisėjusiu“ ir ją išdėstyti taip:\n\n„Faktai, nustatyti Konstitucinio Teismo nutarimu vienoje byloje, iš naujo neįrodinėjami nagrinėjant kitas bylas.“"
    },
    {
      "provision_ref": "art12",
      "section": "12",
      "title": "12 straipsnis. 44 straipsnio ketvirtosios dalies papildymas ir straipsnio papildymas šeštąja dalimi",
      "content": "1. Papildyti 44 straipsnio ketvirtąją dalį žodžiais „išskyrus procesinių sprendimų dėl kitos bylos skyrimo nagrinėti teisminiame posėdyje ar dėl bylos nagrinėjimo termino pratęsimo priėmimą“ ir ją išdėstyti taip:\n\n„Kol pradėtoji nagrinėti byla bus baigta nagrinėti arba jos svarstymas bus atidėtas, Teismas neturi teisės nagrinėti kitų bylų, išskyrus procesinių sprendimų dėl kitos bylos skyrimo nagrinėti teisminiame posėdyje ar dėl bylos nagrinėjimo termino pratęsimo priėmimą.“\n\n2. Papildyti 44 straipsnį nauja šeštąja dalimi:\n\n„Tais atvejais, kai į teisminį posėdį neatvyksta nė vienas iš kviestųjų dalyvauti byloje asmenų ir jų atstovų, teisminis posėdis vyksta laisva forma.“"
    },
    {
      "provision_ref": "art13",
      "section": "13",
      "title": "13 straipsnis. 50 straipsnio antrosios dalies pakeitimas ir straipsnio papildymas aštuntąja dalimi",
      "content": "1. Pakeisti 50 straipsnio antrąją dalį ir ją išdėstyti taip:\n\n„Po to išklausomi dalyvaujančių byloje asmenų paaiškinimai pradedant pareiškėju. Šie asmenys turi teisę užduoti vienas kitam klausimų, pasakyti savo nuomonę dėl kiekvieno kito asmens pareiškimo bei prašymo. Jiems klausimų gali užduoti ir Konstitucinio Teismo teisėjai. Posėdžio pirmininkas garsiai perskaito rašytinius tų dalyvaujančių byloje asmenų paaiškinimus, kurie neatvyko į posėdį.“\n\n2. Papildyti 50 straipsnį nauja aštuntąja dalimi:\n\n„Į posėdį kviesti specialistai pateikia savo paaiškinimus jiems iškeltais klausimais, išdėsto savo argumentus. Specialistams gali būti užduodama klausimų.“\n\n3. Buvusią 50 straipsnio aštuntąją dalį laikyti devintąją dalimi."
    },
    {
      "provision_ref": "art14",
      "section": "14",
      "title": "14 straipsnis. 52 straipsnio trečiosios dalies pakeitimas",
      "content": "Pakeisti 52 straipsnio trečiąją dalį ir ją išdėstyti taip:\n\n„Protokole turi būti kiek galima tiksliau ir išsamiau atspindėta Konstitucinio Teismo posėdžio eiga ir visos kalbos. Raštu pateikti ir pasirašyti liudytojų parodymai, ekspertų išvados ar kitų proceso dalyvių paaiškinimai pridedami prie protokolo kaip jo sudėtinė dalis. Žodžiu apklaustas liudytojas savo parodymus gali taip pat pateikti raštu. Jie pridedami prie protokolo.“"
    },
    {
      "provision_ref": "art15",
      "section": "15",
      "title": "15 straipsnis. 58 straipsnio pakeitimas",
      "content": "Pakeisti 58 straipsnį ir jį išdėstyti taip:\n\n„58 straipsnis. Nutarimo ištaisymas\n\nKonstitucinis Teismas, paskelbęs nutarimą, gali savo iniciatyva ar dalyvaujančių byloje asmenų prašymu ištaisyti jame esančius netikslumus bei aiškias redakcines klaidas, jeigu tai nekeičia nutarimo esmės. Dėl to Konstitucinis Teismas priima atitinkamą sprendimą, kurį išsiunčia bei skelbia šio įstatymo nustatyta tvarka.“"
    },
    {
      "provision_ref": "art16",
      "section": "16",
      "title": "16 straipsnis. 61 straipsnio antrosios dalies pakeitimas",
      "content": "Pakeisti 61 straipsnio antrąją dalį ir ją išdėstyti taip:\n\n„Dėl Konstitucinio Teismo nutarimo aiškinimo teisminio posėdžio forma yra laisva. Apie posėdžio laiką ir vietą pranešama dalyvaujantiems byloje asmenims. Dėl Konstitucinio Teismo nutarimo aiškinimo priimamas sprendimas – atskiras dokumentas. Jis išsiunčiamas ir skelbiamas šio įstatymo nustatyta tvarka.“"
    },
    {
      "provision_ref": "art17",
      "section": "17",
      "title": "17 straipsnis. 67 straipsnio antrosios dalies 5 punkto pakeitimas",
      "content": "Pakeisti 67 straipsnio antrosios dalies 5 punktą – įrašyti žodį „teisiniai“ ir jį išdėstyti taip:\n\n„5) teismo nuomonės dėl įstatymo ar kito teisės akto prieštaravimo Konstitucijai teisiniai argumentai;“."
    },
    {
      "provision_ref": "art18",
      "section": "18",
      "title": "18 straipsnis. 69 straipsnio ketvirtosios dalies papildymas",
      "content": "Papildyti 69 straipsnio ketvirtąją dalį antruoju sakiniu ir ją išdėstyti taip:\n\n„Ginčijamo teisės akto panaikinimas yra pagrindas priimti sprendimą pradėtai teisenai nutraukti. Jeigu tai paaiškėja iki teisminio posėdžio pradžios, Konstitucinis Teismas šį klausimą sprendžia pasitarimų kambaryje.“"
    },
    {
      "provision_ref": "art19",
      "section": "19",
      "title": "19 straipsnis. 84 straipsnio pirmosios dalies pakeitimas ir papildymas",
      "content": "Pakeisti 84 straipsnio pirmąją dalį – vietoj žodžių „Lietuvos Respublikos Seimo ir Vyriausybės žinios“ įrašyti žodžius „Valstybės žinios“, papildyti šią dalį antruoju sakiniu ir ją išdėstyti taip:\n\n„Konstitucinio Teismo nutarimai, išvados, o prireikus ir kiti sprendimai oficialiai skelbiami „Valstybės žiniose“, atskirame skyriuje; specialiame Seimo leidinyje; laikraščiuose per Lietuvos telegramų agentūrą (ELTA). Prireikus Konstitucinis Teismas leidžia savo nutarimų ir sprendimų rinkinius, kitus leidinius.“"
    },
    {
      "provision_ref": "art20",
      "section": "20",
      "title": "20 straipsnis. 85 straipsnio pakeitimas",
      "content": "Pakeisti 85 straipsnį ir jį išdėstyti taip:\n\n„85 straipsnis. Konstitucinio Teismo finansavimas\n\nValstybės biudžeto atskirame straipsnyje, atsižvelgiant į Konstitucinio Teismo teikimą, kasmet numatomos Konstitucinio Teismo veiklai užtikrinti būtinos lėšos.“"
    },
    {
      "provision_ref": "art21",
      "section": "21",
      "title": "21 straipsnis. 87 straipsnio papildymas antrąja dalimi",
      "content": "Papildyti 87 straipsnį nauja antrąja dalimi:\n\n„Konstitucinis Teismas gali nuspręsti tokią apsaugą pavesti kitai specializuotai valstybinei apsaugos organizacijai.“\n\nSkelbiu šį Lietuvos Respublikos Seimo priimtą įstatymą.\n\nRESPUBLIKOS PREZIDENTAS                                                       ALGIRDAS BRAZAUSKAS\n______________"
    }
  ],
  "definitions": []
}

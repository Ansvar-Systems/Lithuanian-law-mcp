{
  "id": "lt-law-xiv-2683",
  "type": "statute",
  "title": "Lietuvos Respublikos baudžiamojo kodekso 114, 118, 119, 120 ir 121 straipsnių pakeitimo įstatymas",
  "short_name": "XIV-2683",
  "status": "in_force",
  "issued_date": "2024-06-06",
  "in_force_date": "2024-06-14",
  "url": "https://e-tar.lt/portal/lt/legalAct/8e1931e0299011efbdaea558de59136c/hVqggNKZYG",
  "provisions": [
    {
      "provision_ref": "art1",
      "section": "1",
      "title": "1 straipsnis. 114 straipsnio pakeitimas",
      "content": "Pakeisti 114 straipsnį ir jį išdėstyti taip:\n\n„114 straipsnis. Valstybės perversmas\n\n1. Tas, kas organizavo ar dalyvavo sąmoksle valstybės perversmui įvykdyti arba dalyvavo perversme,\nbaudžiamas laisvės atėmimu nuo ketverių iki dvidešimties metų arba laisvės atėmimu iki gyvos galvos.\n\n2. Tas, kas darydamas šio straipsnio 1 dalyje numatytą veiką panaudojo ginkluotą jėgą arba jeigu dėl jo veikos žuvo žmogus ar atsirado kitokių sunkių padarinių,\nbaudžiamas laisvės atėmimu nuo dešimties iki dvidešimties metų arba laisvės atėmimu iki gyvos galvos.\n\n3. Nuo baudžiamosios atsakomybės atleidžiamas šio straipsnio 1 ir 2 dalyse numatytame sąmoksle dalyvavęs asmuo, jeigu jis savo noru valstybės institucijai suteikė svarbią informaciją apie rengiamą valstybės perversmą.“"
    },
    {
      "provision_ref": "art2",
      "section": "2",
      "title": "2 straipsnis. 118 straipsnio pakeitimas",
      "content": "Pakeisti 118 straipsnį ir jį išdėstyti taip:\n\n„118 straipsnis. Padėjimas kitai valstybei veikti prieš Lietuvos Respubliką\n\n1. Tas, kas padėjo kitai valstybei ar jos organizacijai veikti prieš Lietuvos Respubliką – jos konstitucinę santvarką, suverenitetą, teritorijos vientisumą, gynybos ar ekonomikos galią,\nbaudžiamas laisvės atėmimu nuo dvejų iki septynerių metų.\n\n2. Tas, kas padarė šio straipsnio 1 dalyje numatytą veiką pasinaudodamas ekstremaliąja situacija, nepaprastąja padėtimi ar mobilizacija,\nbaudžiamas laisvės atėmimu nuo trejų iki dešimties metų.\n\n3. Nuo baudžiamosios atsakomybės atleidžiamas asmuo, padaręs šio straipsnio 1 ar 2 dalyje numatytą nusikalstamą veiką, jeigu jis iki jo pripažinimo įtariamuoju prisipažino padaręs nusikalstamą veiką ir aktyviai bendradarbiavo nustatant užsienio valstybės ar jos organizacijos atstovus ir jų vykdomą veiklą, nukreiptą prieš Lietuvos Respublikos konstitucinę santvarką, suverenitetą, teritorijos vientisumą, gynybos ar ekonomikos galią.\n\n4. Šio straipsnio 3 dalis netaikoma asmeniui, kuris šiame straipsnyje ar šio kodekso 119 straipsnyje nustatytais pagrindais nuo baudžiamosios atsakomybės jau buvo atleistas, taip pat jeigu dėl šio straipsnio 1 ar 2 dalyje numatytos veikos padarymo žuvo žmogus ar atsirado kitokių sunkių padarinių.\n\n5. Už šiame straipsnyje numatytas veikas atsako ir juridinis asmuo.“"
    },
    {
      "provision_ref": "art3",
      "section": "3",
      "title": "3 straipsnis. 119 straipsnio pakeitimas",
      "content": "1. Pakeisti 119 straipsnio 1 dalį ir ją išdėstyti taip:\n\n„1. Tas, kas turėdamas tikslą perduoti užsienio valstybei, jos organizacijai ar jų atstovui pagrobė, pirko ar kitaip rinko informaciją, kuri yra Lietuvos Respublikos valstybės ar tarnybos paslaptis, arba šią informaciją perdavė užsienio valstybei, jos organizacijai ar jų atstovui,\nbaudžiamas laisvės atėmimu nuo ketverių iki dešimties metų.“\n\n2. Pakeisti 119 straipsnio 2 dalį ir ją išdėstyti taip:\n\n„2. Tas, kas vykdydamas kitos valstybės, jos organizacijos ar jų atstovo užduotį pagrobė, pirko ar kitaip rinko arba perdavė informaciją, kuri yra Lietuvos Respublikos valstybės ar tarnybos paslaptis, arba kitą užsienio valstybės žvalgybą dominančią informaciją,\nbaudžiamas laisvės atėmimu nuo šešerių iki penkiolikos metų.“"
    },
    {
      "provision_ref": "art4",
      "section": "4",
      "title": "4 straipsnis. 120 straipsnio pakeitimas",
      "content": "Pakeisti 120 straipsnį ir jį išdėstyti taip:\n\n„120 straipsnis. Kolaboravimas\n\nLietuvos Respublikos pilietis, okupacijos ar aneksijos sąlygomis padėjęs neteisėtos valdžios struktūroms įtvirtinti okupaciją ar aneksiją, slopinti Lietuvos gyventojų pasipriešinimą arba kitaip talkinęs neteisėtai valdžiai veikti prieš Lietuvos Respubliką,\n\nbaudžiamas laisvės atėmimu nuo ketverių iki dvylikos metų.“"
    },
    {
      "provision_ref": "art5",
      "section": "5",
      "title": "5 straipsnis. 121 straipsnio pakeitimas",
      "content": "Pakeisti 121 straipsnį ir jį išdėstyti taip:\n\n„121 straipsnis. Antikonstitucinės grupės ir organizacijos\n\n1. Tas, kas dalyvavo grupės ar organizacijos, turinčių tikslą neteisėtu būdu pakeisti Lietuvos valstybės konstitucinę santvarką, kėsintis į jos nepriklausomybę, pažeisti teritorijos vientisumą, veikloje,\nbaudžiamas laisvės atėmimu nuo penkerių iki penkiolikos metų.\n\n2. Tas, kas dalyvavo šaunamaisiais ginklais, sprogmenimis ar sprogstamosiomis medžiagomis ginkluotos grupės ar organizacijos, turinčių tikslą neteisėtu būdu pakeisti Lietuvos valstybės konstitucinę santvarką, kėsintis į jos nepriklausomybę, pažeisti teritorijos vientisumą, veikloje,\nbaudžiamas laisvės atėmimu nuo aštuonerių iki dvidešimties metų arba laisvės atėmimu iki gyvos galvos.\n\n3. Tas, kas organizavo šio straipsnio 1 ar 2 dalyje numatytą grupę ar organizaciją arba bet kuriai iš jų vadovavo,\nbaudžiamas laisvės atėmimu nuo dvylikos iki dvidešimties metų arba laisvės atėmimu iki gyvos galvos.\n\n4. Už šiame straipsnyje numatytas veikas atsako ir juridinis asmuo.“\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentas                                                                                               Gitanas Nausėda"
    }
  ],
  "definitions": []
}

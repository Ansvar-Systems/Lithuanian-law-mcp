{
  "id": "lt-law-xiii-3436",
  "type": "statute",
  "title": "Lietuvos Respublikos krašto apsaugos sistemos organizavimo ir karo tarnybos įstatymo Nr. VIII-723 3, 9, 59, 60 ir 69 straipsnių pakeitimo ir Įstatymo papildymo 10-2 straipsniu įstatymas",
  "short_name": "XIII-3436",
  "status": "in_force",
  "issued_date": "2020-11-10",
  "in_force_date": "2020-12-01",
  "url": "https://e-tar.lt/portal/lt/legalAct/50e0dde02b3411eb932eb1ed7f923910/LalaRLnsbX",
  "provisions": [
    {
      "provision_ref": "art1",
      "section": "1",
      "title": "1 straipsnis. 3 straipsnio pakeitimas",
      "content": "Papildyti 3 straipsnio 2 dalį 51 punktu:\n\n„51) užtikrinant užsienio valstybių, Europos Sąjungos, NATO ar kitų tarptautinių organizacijų informacijos, kurios teikimas ar platinimas yra ribojamas, apsaugą, taikomi Lietuvos Respublikos tarptautinių sutarčių, šiomis sutartimis grindžiamų ir jas įgyvendinančių NATO ar kitų tarptautinių organizacijų sprendimų, Europos Sąjungos teisės aktų nustatyti informacijos apsaugos standartai ir taisyklės;“."
    },
    {
      "provision_ref": "art2",
      "section": "2",
      "title": "2 straipsnis. 9 straipsnio pakeitimas",
      "content": "1. Pakeisti 9 straipsnio 3 dalies 6 punktą ir jį išdėstyti taip:\n\n„6) administruoti viešosios informacijos apie krašto apsaugos sistemą teikimą, kariuomenės, kitų krašto apsaugos sistemos institucijų bendradarbiavimą su civilinėmis institucijomis, Lietuvos šaulių sąjunga, kitomis asociacijomis ir viešosiomis įstaigomis, kitais juridiniais asmenimis ir organizacijomis, tiesiogiai prisidedančiais prie krašto apsaugos sistemos, NATO, Europos Sąjungos, Lietuvos kariuomenės gynybinių pajėgumų stiprinimo ir visuomenės parengimo gynybai;“.\n\n2. Papildyti 9 straipsnio 4 dalį 10 punktu:\n\n„10) finansuoti eksperimentinę plėtrą ir inovacinę veiklą gynybos ir saugumo srityje Lietuvos Respublikos technologijų ir inovacijų įstatymo ir Lietuvos Respublikos nacionalinių plėtros įstaigų įstatymo nustatyta tvarka.“"
    },
    {
      "provision_ref": "art3",
      "section": "3",
      "title": "3 straipsnis. Įstatymo papildymas 102 straipsniu",
      "content": "Papildyti Įstatymą 102 straipsniu:\n\n„102 straipsnis. Krašto apsaugos sistemos tarnybinio naudojimo informacija\n\n1. Valstybės ir tarnybos paslapties nesudaranti informacija apie karinių vienetų pajėgumus ir jų vystymą, tarptautinį gynybos ir karinį bendradarbiavimą, karinių teritorijų saugumo organizavimą laikoma krašto apsaugos sistemos tarnybinio naudojimo informacija tol, kol jos atskleidimas gali pakenkti valstybės saugumo ir gynybos interesams.\n\n2. Krašto apsaugos sistemos tarnybinio naudojimo informacija teikiama ir prieinama tik asmenims, kuriems atliekant tarnybines funkcijas būtina su ja dirbti ar susipažinti.\n\n3. Krašto apsaugos sistemos tarnybinio naudojimo informacija kitiems asmenims teikiama, jeigu pareiga teikti šią informaciją yra numatyta įstatymuose ar jų pagrindu priimtuose kituose norminiuose teisės aktuose.\n\n4. Krašto apsaugos sistemos tarnybinio naudojimo informacijos administravimo sąlygas ir tvarką nustato krašto apsaugos ministras.“"
    },
    {
      "provision_ref": "art4",
      "section": "4",
      "title": "4 straipsnis. 59 straipsnio pakeitimas",
      "content": "Pakeisti 59 straipsnio 11 dalį ir ją išdėstyti taip:\n\n„11. Kariams savanoriams ir kitiems savanoriškos nenuolatinės karo tarnybos kariams, nepertraukiamai dalyvaujantiems tarptautinėje operacijoje 6 mėnesius, suteikiamos 15 kalendorinių dienų atostogos, o už kiekvienus 2 paskesnius nepertraukiamo dalyvavimo tarptautinėje operacijoje mėnesius papildomai suteikiamos 5 kalendorinės dienos atostogų, tačiau bendra šių atostogų trukmė negali būti ilgesnė kaip 30 kalendorinių dienų per metus. Jeigu tarptautinių operacijų kariniame vienete tarnaujančiam kariui savanoriui ir kitam savanoriškos nenuolatinės karo tarnybos kariui, atsižvelgiant į karinio vieneto buvimo vietą ir jo parengties reikalavimus, šių atostogų suteikti negalima, už nesuteiktų atostogų dienas jam išmokama atitinkamo kario laipsnio profesinės karo tarnybos kariui pirmaisiais tarnybos metais nustatyto tarnybinio atlyginimo dalis, apskaičiuota proporcingai nesuteiktų atostogų dienų ir atitinkamo mėnesio darbo dienų skaičiui. Kariams savanoriams ir kitiems savanoriškos nenuolatinės karo tarnybos kariams tarnybos tarptautinėje operacijoje metu krašto apsaugos ministro nustatyta tvarka suteikiamos iki 15 kalendorinių dienų atostogos dėl šeiminių aplinkybių, o dėl grįžimo iš tarnybos tarptautinėje operacijoje ar ilgalaikio plaukiojimo kariams savanoriams ir kitiems savanoriškos nenuolatinės karo tarnybos kariams krašto apsaugos ministro nustatyta tvarka suteikiamos iki 5 kalendorinių dienų persikėlimo atostogos, kurių pradžia – kita darbo diena po kario savanorio ar kito savanoriškos nenuolatinės karo tarnybos kario grįžimo iš tarptautinės operacijos ar ilgalaikio plaukiojimo, ir 15 kalendorinių dienų reabilitacijos ir (ar) reintegracijos atostogos. Reabilitacijos ir reintegracijos atostogos suteikiamos sveikatai stiprinti ir reintegracijai vykdyti, kai karys turi sveikatos sutrikimų. Reintegracijos atostogos suteikiamos reintegracijai vykdyti, kai karys neturi sveikatos sutrikimų. Atostogų metu kariui savanoriui ir kitam savanoriškos nenuolatinės karo tarnybos kariui mokama atitinkamo kario laipsnio profesinės karo tarnybos kariui pirmaisiais tarnybos metais nustatyto tarnybinio atlyginimo dalis, apskaičiuota proporcingai suteiktų atostogų dienų ir atitinkamo mėnesio darbo dienų skaičiui.“"
    },
    {
      "provision_ref": "art5",
      "section": "5",
      "title": "5 straipsnis. 60 straipsnio pakeitimas",
      "content": "Pakeisti 60 straipsnio 3 dalį ir ją išdėstyti taip:\n\n„3. Profesinės karo tarnybos karių pareiginę algą sudaro tarnybinis atlyginimas ir šio straipsnio 4 dalyje nustatyti priedai. Tarnybinis atlyginimas apskaičiuojamas šio įstatymo 1 priede nustatytą tarnybinio atlyginimo koeficientą, kuris priklauso nuo kario laipsnio ir pagal šį laipsnį ištarnautų metų, padauginus iš Lietuvos Respublikos Seimo patvirtinto atitinkamų metų pareiginės algos bazinio dydžio, kuris taikomas apskaičiuojant valstybės politikų, teisėjų, valstybės pareigūnų, valstybės tarnautojų ir valstybės ir savivaldybių biudžetinių įstaigų darbuotojų pareigines algas (atlyginimus) (toliau – bazinis dydis). Kai tarnybinio atlyginimo koeficientas nebekinta, jis padidinamas 0,1 bazinio dydžio ir taikomas trejus metus. Pasibaigus pirmam trejų metų laikotarpiui, kas trejus po to einančius tarnybos metus paskutinis taikytas tarnybinio atlyginimo koeficientas papildomai didinamas 0,2 bazinio dydžio. Jeigu profesinės karo tarnybos kariui suteikus aukštesnį kario laipsnį apskaičiuotas tarnybinis atlyginimas yra mažesnis už kariui taikytą tarnybinį atlyginimą, profesinės karo tarnybos kariui paliekamas iki aukštesnio kario laipsnio suteikimo nustatytas tarnybinis atlyginimas tol, kol jis susilygina su už aukštesnį kario laipsnį apskaičiuotu tarnybiniu atlyginimu.“"
    },
    {
      "provision_ref": "art6",
      "section": "6",
      "title": "6 straipsnis. 69 straipsnio pakeitimas",
      "content": "Papildyti 69 straipsnį 2 dalimi ir visą straipsnį išdėstyti taip:\n\n„69 straipsnis. Karių skatinimas\n\n1. Išleidžiamas į atsargą karys savanoris ar kitas savanoriškos nenuolatinės karo tarnybos karys, kuris pavyzdingai tarnavo ne mažiau kaip 5 metus ir sukako nustatytą ribinį savanoriškos nenuolatinės karo tarnybos amžių, premijuojamas už pavyzdingą tarnybą. Premijos dydį nustato vadas, atsižvelgdamas į kario tarnybą ir neviršydamas šių maksimalių dydžių:\n\n1) kariui savanoriui ar kitam savanoriškos nenuolatinės karo tarnybos kariui, ištarnavusiam nuo 5 iki 10 metų, – iki 2 savanorišką nenuolatinę karo tarnybą atliekančio kario tarnybinių atlyginimų dydžio;\n\n2) kariui savanoriui ar kitam savanoriškos nenuolatinės karo tarnybos kariui, ištarnavusiam daugiau kaip 10 metų, – iki 3 savanorišką nenuolatinę karo tarnybą atliekančio kario tarnybinių atlyginimų dydžio.\n\n2. Pratęsus kario savanorio ar kito savanoriškos nenuolatinės karo tarnybos kario sutartį papildomam 4 metų terminui, kariui savanoriui ar kitam savanoriškos nenuolatinės karo tarnybos kariui Vyriausybės ar jos įgaliotos institucijos nustatytomis sąlygomis ir tvarka gali būti teikiama parama studijų kainos daliai padengti.“"
    },
    {
      "provision_ref": "art7",
      "section": "7",
      "title": "7 straipsnis. Įstatymo įsigaliojimas, įgyvendinimas ir taikymas",
      "content": "1. Šis įstatymas, išskyrus šio straipsnio 2 dalį, įsigalioja 2020 m. gruodžio 1 d.\n\n2. Lietuvos Respublikos Vyriausybė ir Lietuvos Respublikos krašto apsaugos ministras iki 2020 m. lapkričio 30 d. priima šio įstatymo įgyvendinamuosius teisės aktus.\n\n3. Kariams savanoriams ir kitiems aktyviojo rezervo kariams, pradėjusiems tarnybą tarptautinėje operacijoje iki šio įstatymo įsigaliojimo datos, suteikiamos Lietuvos Respublikos krašto apsaugos sistemos organizavimo ir karo tarnybos įstatymo 59 straipsnio 11 dalyje numatytos atostogos vadovaujantis iki šio įstatymo įsigaliojimo galiojusia Krašto apsaugos sistemos organizavimo ir karo tarnybos įstatymo redakcija.\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentas                                                                                            Gitanas Nausėda"
    }
  ],
  "definitions": []
}

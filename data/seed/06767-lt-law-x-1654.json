{
  "id": "lt-law-x-1654",
  "type": "statute",
  "title": "Lietuvos Respublikos planuojamos ūkinės veiklos poveikio aplinkai vertinimo įstatymo 2, 3, 5, 6, 8, 9, 10, 11 straipsnių ir Įstatymo 1, 2 priedų pakeitimo ir papildymo įstatymas",
  "short_name": "X-1654",
  "status": "in_force",
  "issued_date": "2008-06-30",
  "in_force_date": "2008-07-17",
  "url": "https://e-tar.lt/portal/lt/legalAct/TAR.0CCCA9F0A188",
  "provisions": [
    {
      "provision_ref": "art1",
      "section": "1",
      "title": "1 straipsnis. 2 straipsnio pakeitimas ir papildymas",
      "content": "1. Pakeisti 2 straipsnio 2 dalį ir ją išdėstyti taip:\n\n„2. Planuojama ūkinė veikla – numatoma vykdyti veikla, apimanti statinių statybą, esamų statinių rekonstravimą, produktų gamybą, gamybos proceso ir technologinės įrangos įdiegimą, modernizavimą ar keitimą, gamybos būdo, produkcijos kiekio (masto) ar rūšies pakeitimą, žemės gelmių išteklių gavybą ir kitų gamtos išteklių naudojimą, taip pat žemėtvarkos, miškotvarkos, vandentvarkos projektuose numatomą ūkinę veiklą ir kitą ūkinę veiklą, galinčią turėti poveikį aplinkai.“\n\n2. Papildyti 2 straipsnį nauja 9 dalimi:\n\n„9. Sprendimas – atsakingos institucijos motyvuotas nustatyta tvarka priimtas nustatytos formos dokumentas, nurodantis, ar planuojama ūkinė veikla, atsižvelgiant į atitinkamų įstatymų ir kitų teisės aktų nuostatas, veiklos pobūdį ir (ar) poveikį aplinkai, leistina, ar neleistina pasirinktoje vietoje.“\n\n3. Buvusias 2 straipsnio 9 ir 10 dalis laikyti atitinkamai 10 ir 11 dalimis."
    },
    {
      "provision_ref": "art2",
      "section": "2",
      "title": "2 straipsnis. 3 straipsnio 5 dalies 2 ir 4 punktų pakeitimas",
      "content": "1. 3 straipsnio 5 dalies 2 punkte po žodžio „rengimas“ įrašyti žodžius „pranešimas visuomenei apie parengtą programą“ ir šį punktą išdėstyti taip:\n\n„2) planuojamos ūkinės veiklos poveikio aplinkai vertinimo programos (toliau – programa) rengimas, pranešimas visuomenei apie parengtą programą, derinimas ir tvirtinimas;“.\n\n2. 3 straipsnio 5 dalies 4 punkte išbraukti žodžius „ar planuojama ūkinė veikla leistina“ ir šį punktą išdėstyti taip:\n\n„4) sprendimo priėmimas ir poveikio aplinkai vertinimo proceso dalyvių informavimas apie priimtą sprendimą.“"
    },
    {
      "provision_ref": "art3",
      "section": "3",
      "title": "3 straipsnis. 5 straipsnio 1 dalies 2 punkto ir 2 dalies pakeitimas",
      "content": "1. 5 straipsnio 1 dalies 2 punkte vietoj žodžių „ūkio plėtrą ir žemės ūkio plėtrą“ įrašyti žodžius „ir apskričių“, vietoj žodžio „ir“ įrašyti žodį „bei“ ir šį punktą išdėstyti taip:\n\n„2) planuojamos ūkinės veiklos poveikio aplinkai vertinimo subjektai: valstybės institucijos, atsakingos už sveikatos apsaugą, priešgaisrinę apsaugą, kultūros vertybių apsaugą, ir apskričių bei savivaldybių institucijos;“.\n\n2. 5 straipsnio 2 dalyje vietoj žodžių „ar poveikio aplinkai vertinimo dokumentų rengėjui“ įrašyti žodžius „ir poveikio aplinkai vertinimo dokumentų rengėjui“ ir šią dalį išdėstyti taip:\n\n„2. Poveikio aplinkai vertinimo subjektai gali būti ir kitos šio straipsnio 1 dalies 2 punkte nenurodytos valstybės institucijos, jei jas pakviečia dalyvauti atsakinga institucija ar jos pačios suinteresuotos dalyvauti poveikio aplinkai vertinimo procese ir atsakinga institucija, atsižvelgdama į planuojamos ūkinės veiklos pobūdį, mastą ar vietos ypatumus, tam pritaria. Tokiais atvejais atsakinga institucija raštu praneša visiems poveikio aplinkai vertinimo subjektams bei planuojamos ūkinės veiklos organizatoriui (užsakovui) ir poveikio aplinkai vertinimo dokumentų rengėjui, kokios kitos valstybės institucijos dalyvauja poveikio aplinkai vertinimo procese.“"
    },
    {
      "provision_ref": "art4",
      "section": "4",
      "title": "4 straipsnis. 6 straipsnio 1 dalies 2 punkto pakeitimas",
      "content": "Pakeisti 6 straipsnio 1 dalies 2 punktą ir jį išdėstyti taip:\n\n„2) atlieka atranką, nagrinėja ir tvirtina programas, nagrinėja suinteresuotos visuomenės pasiūlymų įvertinimą, motyvuotus suinteresuotos visuomenės pasiūlymus, ataskaitas, poveikio aplinkai vertinimo subjektų išvadas dėl programų, ataskaitų bei planuojamos ūkinės veiklos galimybių ir priima sprendimą;“."
    },
    {
      "provision_ref": "art5",
      "section": "5",
      "title": "5 straipsnis. 8 straipsnio 5, 6, 9, 12 dalių pakeitimas ir straipsnio papildymas 13 dalimi",
      "content": "1. Pakeisti 8 straipsnio 5 dalį ir ją išdėstyti taip:\n\n„5. Poveikio aplinkai vertinimo dokumentų rengėjas apie parengtą programą informuoja visuomenę Aplinkos ministerijos nustatyta tvarka ir parengtą programą pateikia poveikio aplinkai vertinimo subjektams.“\n\n2. Pakeisti 8 straipsnio 6 dalį ir ją išdėstyti taip:\n\n„6. Poveikio aplinkai vertinimo subjektai programą išnagrinėja ir per 10 darbo dienų nuo jos gavimo dienos motyvuotas išvadas pateikia poveikio aplinkai vertinimo dokumentų rengėjui. Poveikio aplinkai vertinimo subjektai, atsakingi už priešgaisrinę apsaugą, kultūros vertybių apsaugą, ir apskričių institucijos, atsižvelgę į planuojamos ūkinės veiklos mastą, pobūdį ar vietos ypatumus, teikdami išvadas dėl programos, turi nurodyti, ar jie pageidauja nagrinėti ataskaitą. Jeigu poveikio aplinkai vertinimo subjektai, atsakingi už priešgaisrinę apsaugą, kultūros vertybių apsaugą, ir apskričių institucijos nurodo, kad nepageidauja nagrinėti ataskaitą, ataskaita jiems neteikiama.“\n\n3. Pakeisti 8 straipsnio 9 dalį ir ją išdėstyti taip:\n\n„9. Jeigu iki programos patvirtinimo savivaldybės, kurios teritorijoje planuojama ūkinė veikla, taryba priima neigiamą motyvuotą sprendimą dėl planuojamos ūkinės veiklos galimybių, poveikio aplinkai vertinimo procedūros negali būti tęsiamos tol, kol galioja savivaldybės tarybos priimtas sprendimas, išskyrus atvejus, kai planuojama ūkinė veikla yra valstybinės reikšmės ir jos įgyvendinimas numatytas Lietuvos Respublikos Vyriausybės patvirtintuose valstybės strateginiuose planuose. Apie savivaldybės tarybos priimtą neigiamą sprendimą savivaldybės administracija nedelsdama (per 3 darbo dienas) informuoja atsakingą instituciją ir planuojamos ūkinės veiklos organizatorių (užsakovą) ir kartu pateikia savivaldybės tarybos sprendimą. Atsakinga institucija, gavusi savivaldybės tarybos sprendimą, apie tai informuoja visuomenę Aplinkos ministerijos nustatyta tvarka.“\n\n4. Pakeisti 8 straipsnio 12 dalį ir ją išdėstyti taip:\n\n„12. Kai poveikio aplinkai vertinimo subjektų išvados prieštarauja viena kitai ir (ar) atsakinga institucija yra gavusi suinteresuotos visuomenės motyvuotus pasiūlymus, atsakinga institucija, prieš tvirtindama programą, kviečia atvykti planuojamos ūkinės veiklos organizatorių (užsakovą), poveikio aplinkai vertinimo dokumentų rengėją, poveikio aplinkai vertinimo subjektus svarstyti jų išvadas ir (ar) motyvuotus pasiūlymus. Taip pat kviečiami ir motyvuotus pasiūlymus pateikę suinteresuotos visuomenės atstovai.“\n\n5. Papildyti 8 straipsnį 13 dalimi:\n\n„13. Kai planuojamai ūkinei veiklai taikomos tarpvalstybinio poveikio aplinkai vertinimo procedūros pagal Jungtinių Tautų Organizacijos 1991 m. Konvenciją dėl poveikio aplinkai vertinimo tarpvalstybiniame kontekste (toliau – Konvencija), atsakinga institucija tvirtina programą, gavusi galinčios patirti neigiamą poveikį aplinkai Europos Sąjungos valstybės narės ir (ar) užsienio valstybės, kuri yra prisijungusi prie Konvencijos, (toliau – užsienio valstybė) atsakymą apie ketinimą dalyvauti tarpvalstybinio poveikio aplinkai vertinimo procese. Programa tvirtinama ir tuo atveju, kai pagal šio įstatymo 11 straipsnio 2 dalį negaunamas atsakymas iš Europos Sąjungos valstybės narės ar pagal Konvencijos reikalavimus iš užsienio valstybės.“"
    },
    {
      "provision_ref": "art6",
      "section": "6",
      "title": "6 straipsnis. 9 straipsnio 1 ir 6 dalių pakeitimas",
      "content": "1. 9 straipsnio 1 dalies antrame sakinyje vietoj žodžių „ir priemones joms išvengti bei“ įrašyti žodžius „priemones joms išvengti ar sušvelninti ir“, žodžius „(jei tokia buvo vykdyta)“ išbraukti, po žodžio „metmenys“ įrašyti žodžius „informacija apie galimą reikšmingą neigiamą poveikį kitos Europos Sąjungos valstybės narės ir (ar) užsienio valstybės aplinkai“ ir šią dalį išdėstyti taip:\n\n„1. Poveikio aplinkai vertinimo ataskaitą rengia poveikio aplinkai vertinimo dokumentų rengėjas pagal atsakingos institucijos patvirtintą programą. Šioje ataskaitoje privalo būti išsamiai išnagrinėti visi programoje numatyti klausimai bei pateikta ši informacija: susidarysiančių teršalų aprašymas; atliekų susidarymo, jų tvarkymo aprašymas; aplinkos komponentų, kuriuos planuojama ūkinė veikla gali paveikti, aprašymas; galimo tiesioginio ir netiesioginio planuojamos ūkinės veiklos poveikio visuomenės sveikatai, gyvūnijai ir augalijai, dirvožemiui, žemės paviršiui ir jos gelmėms, orui, vandeniui, klimatui, kraštovaizdžiui, biologinei įvairovei, materialinėms vertybėms ir nekilnojamosioms kultūros vertybėms bei šių aplinkos komponentų tarpusavio sąveikai apibūdinimas ir įvertinimas; priemonių, numatytų neigiamam poveikiui aplinkai išvengti, sumažinti, kompensuoti ar jo padariniams likviduoti, aprašymas; poveikio aplinkai vertinimo dokumentų rengėjo išnagrinėtų alternatyvų analizė nurodant jų pasirinkimo priežastis, atsižvelgus į geriausius prieinamus gamybos būdus bei galimą poveikį aplinkai; informacija apie techninio ar praktinio pobūdžio problemas, kurios poveikio aplinkai vertinimo dokumentų rengėjui kilo atliekant poveikio aplinkai vertinimą; informacija apie galimas ekstremalias situacijas, priemones joms išvengti ar sušvelninti ir padariniams likviduoti; vykdytos aplinkos stebėsenos duomenų analizė, numatomos aplinkos stebėsenos metmenys, informacija apie galimą reikšmingą neigiamą poveikį kitos Europos Sąjungos valstybės narės ir (ar) užsienio valstybės aplinkai, taip pat visos ataskaitoje nagrinėjamos informacijos santrauka.“\n\n2. 9 straipsnio 6 dalį papildyti sakiniu ir šią dalį išdėstyti taip:\n\n„6. Poveikio aplinkai vertinimo dokumentų rengėjas atsakingai institucijai pateikia ataskaitą, poveikio aplinkai vertinimo subjektų išvadas dėl ataskaitos ir planuojamos ūkinės veiklos galimybių bei argumentuotą suinteresuotos visuomenės pasiūlymų įvertinimą. Kai planuojamai ūkinei veiklai taikomos tarpvalstybinio poveikio aplinkai vertinimo procedūros pagal Konvenciją, poveikio aplinkai vertinimo dokumentų rengėjas pateikia ir argumentuotą galinčios patirti neigiamą poveikį aplinkai Europos Sąjungos valstybės narės ir (ar) užsienio valstybės pasiūlymų įvertinimą.“"
    },
    {
      "provision_ref": "art7",
      "section": "7",
      "title": "7 straipsnis. 10 straipsnio pakeitimas",
      "content": "Pakeisti 10 straipsnį ir jį išdėstyti taip:\n\n„10 straipsnis. Sprendimas dėl planuojamos ūkinės veiklos galimybių\n\n1. Atsakinga institucija, išnagrinėjusi ataskaitą, poveikio aplinkai vertinimo subjektų išvadas dėl ataskaitos ir planuojamos ūkinės veiklos galimybių, argumentuotą suinteresuotos visuomenės pasiūlymų įvertinimą, taip pat raštu gautus suinteresuotos visuomenės motyvuotus pasiūlymus, per 25 darbo dienas nuo ataskaitos gavimo dienos:\n\n1) teikia motyvuotus reikalavimus ataskaitą pataisyti ar papildyti arba\n\n2) priima sprendimą.\n\n2. Kai planuojamai ūkinei veiklai atliekamas tarpvalstybinis poveikio aplinkai vertinimas pagal Konvenciją, atsakinga institucija, atsižvelgusi į tarpvalstybinių konsultacijų rezultatus, sprendimą priima pasibaigus tarpvalstybinio poveikio aplinkai vertinimo procedūroms per šio straipsnio 1 dalyje nurodytą terminą.\n\n3. Atsakinga institucija poveikio aplinkai vertinimo subjektams ir planuojamos ūkinės veiklos organizatoriui (užsakovui) ar poveikio aplinkai vertinimo dokumentų rengėjui sprendimą pateikia raštu.\n\n4. Kai poveikio aplinkai vertinimo subjektų išvados dėl planuojamos ūkinės veiklos galimybių prieštarauja viena kitai ir (ar) atsakinga institucija yra gavusi suinteresuotos visuomenės motyvuotus pasiūlymus, atsakinga institucija, prieš priimdama sprendimą, kviečia atvykti planuojamos ūkinės veiklos organizatorių (užsakovą), poveikio aplinkai vertinimo dokumentų rengėją, poveikio aplinkai vertinimo subjektus svarstyti jų išvadas ir (ar) motyvuotus pasiūlymus. Taip pat kviečiami ir motyvuotus pasiūlymus pateikę suinteresuotos visuomenės atstovai.\n\n5. Jeigu nustatoma, kad planuojamos ūkinės veiklos įgyvendinimas sukels reikšmingų neigiamų padarinių Europos ekologinio tinklo „Natura 2000“ teritorijoms ir nėra alternatyvių planuojamos ūkinės veiklos sprendinių, planuojama ūkinė veikla gali būti leistina tik tais atvejais, kai jos sprendiniai susiję su visuomenės sveikata, tam tikrų aplinkos komponentų išsaugojimu arba, atsižvelgiant į Europos Komisijos nuomonę, su kitomis svarbiomis priežastimis. Tokiais atvejais turi būti numatomos ir įgyvendinamos visos įmanomos kompensacinės priemonės, būtinos Europos ekologinio tinklo „Natura 2000“ teritorijų tinklo vientisumui išsaugoti. Apie šias kompensacijos priemones institucija, atsakinga už saugomų teritorijų apsaugos ir tvarkymo organizavimą, informuoja Europos Komisiją Aplinkos ministerijos nustatyta tvarka.\n\n6. Atsakingos institucijos priimtas teigiamas sprendimas galioja 5 metus nuo jo priėmimo dienos.\n\n7. Jeigu atsakinga institucija priima sprendimą, kad planuojama ūkinė veikla dėl atitinkamų įstatymų ir kitų teisės aktų nuostatų pažeidimų ir (ar) galimo neigiamo poveikio aplinkai pasirinktoje vietoje neleistina, planuojama ūkinė veikla negali būti vykdoma.\n\n8. Atsakinga institucija ir planuojamos ūkinės veiklos organizatorius (užsakovas) Aplinkos ministerijos nustatyta tvarka praneša visuomenei apie sprendimą ir suteikia galimybę su juo susipažinti. Kai planuojamai ūkinei veiklai buvo atliktos tarpvalstybinio poveikio aplinkai vertinimo procedūros pagal Konvenciją, atsakinga institucija informaciją apie sprendimą pateikia ir galinčiai patirti neigiamą poveikį aplinkai Europos Sąjungos valstybei narei ir (ar) užsienio valstybei.“"
    },
    {
      "provision_ref": "art8",
      "section": "8",
      "title": "8 straipsnis. 11 straipsnio pakeitimas",
      "content": "Pakeisti 11 straipsnį ir jį išdėstyti taip:\n\n„11 straipsnis. Tarpvalstybinio poveikio aplinkai vertinimas\n\n1. Jeigu atliekant atranką arba rengiant programą paaiškėja, kad Lietuvos Respublikos teritorijoje planuojama ūkinė veikla gali turėti reikšmingą neigiamą poveikį kitos Europos Sąjungos valstybės narės aplinkai arba kita Europos Sąjungos valstybė narė, kuri, jos nuomone, gali tapti neigiamą poveikį aplinkai patiriančia valstybe, to pareikalauja, Lietuvos Respublika informuoja Europos Sąjungos valstybę narę apie planuojamą ūkinę veiklą, galimą tos veiklos tarpvalstybinį poveikį, pateikia informaciją apie numatomo priimti sprendimo pobūdį, nurodo laikotarpį, per kurį galima pateikti pranešimą, ar galinti patirti neigiamą poveikį aplinkai Europos Sąjungos valstybė narė pageidauja dalyvauti tarpvalstybinio poveikio aplinkai vertinimo procese, ir nurodo, kada numatoma parengti ataskaitą.\n\n2. Europos Sąjungos valstybė narė, kuri gali būti reikšmingai paveikta, gavusi šio straipsnio 1 dalyje nurodytą informaciją, per pranešime nurodytą laikotarpį turi teisę informuoti Lietuvos Respubliką, patvirtindama, kad gavo pranešimą, ir nurodydama, ar ji dalyvaus tarpvalstybinio poveikio aplinkai vertinimo procese. Jeigu Europos Sąjungos valstybė narė, kuri gali būti reikšmingai paveikta, neatsako per pranešime nurodytą laikotarpį, Lietuvos Respublika atlieka poveikio aplinkai vertinimą remdamasi savo nacionalinės teisės normomis ir galiojančia praktika.\n\n3. Gavusi galinčios patirti neigiamą poveikį aplinkai Europos Sąjungos valstybės narės atsakymą apie jos norą dalyvauti atliekant tarpvalstybinio poveikio aplinkai vertinimą, Lietuvos Respublika turi pateikti galinčiai patirti neigiamą poveikį aplinkai Europos Sąjungos valstybei narei atitinkamą informaciją apie planuojamą ūkinę veiklą ir apie jos galimą reikšmingą neigiamą tarpvalstybinį poveikį aplinkai, informaciją apie poveikio aplinkai vertinimo procedūras ir nurodyti laikotarpį, per kurį galinti patirti neigiamą poveikį aplinkai Europos Sąjungos valstybė narė gali pateikti savo pasiūlymus. Laikotarpio trukmė turi būti pakankama, kad galinčios patirti neigiamą poveikį aplinkai Europos Sąjungos valstybės narės pateiktus pasiūlymus ar papildomą informaciją būtų galima įtraukti į ataskaitą, iki atsakinga institucija priims sprendimą.\n\n4. Gavusi galinčios patirti neigiamą poveikį aplinkai Europos Sąjungos valstybės narės pasiūlymus ar papildomą informaciją apie planuojamą ūkinę veiklą, Lietuvos Respublika pradeda tarpvalstybines konsultacijas su galinčia patirti neigiamą poveikį aplinkai Europos Sąjungos valstybe nare dėl galimo tarpvalstybinio planuojamos ūkinės veiklos poveikio, numatomų priemonių poveikiui aplinkai sumažinti ar pašalinti.\n\n5. Kai Lietuvos Respublikos teritorijoje planuojama ūkinė veikla gali turėti reikšmingą neigiamą poveikį užsienio valstybei arba kai tokia užsienio valstybė reikalauja, poveikio aplinkai vertinimas atliekamas vadovaujantis Konvencija, tarptautinėmis sutartimis, kurias Lietuvos Respublika ir atitinkama užsienio valstybė yra sudariusi.“"
    },
    {
      "provision_ref": "art9",
      "section": "9",
      "title": "9 straipsnis. Įstatymo 1 priedo pakeitimas",
      "content": "1. Pakeisti Įstatymo 1 priedo 9.6 punktą ir jį išdėstyti taip:\n\n„9.6. Pavojingų atliekų šalinimas jas deginant ar apdorojant cheminiu būdu, kaip nurodyta Atliekų tvarkymo įstatymo 3 priede (D9 būdas), ar jų šalinimas pavojingų atliekų sąvartyne;“.\n\n2. Pakeisti Įstatymo 1 priedo 9.7 punktą ir jį išdėstyti taip:\n\n„9.7. Nepavojingų atliekų naudojimas energijai gauti ar šalinimas jas deginant ar apdorojant cheminiu būdu, kaip nurodyta Atliekų tvarkymo įstatymo 3 priede (D9 būdas) (kai numatoma naudoti ar šalinti 100 ir daugiau tonų per parą atliekų);“."
    },
    {
      "provision_ref": "art10",
      "section": "10",
      "title": "10 straipsnis. Įstatymo 2 priedo pakeitimas ir papildymas",
      "content": "1. Pakeisti Įstatymo 2 priedo 11.2 punktą ir jį išdėstyti taip:\n\n„11.2. Nepavojingų atliekų naudojimas energijai gauti ar šalinimas, išskyrus 1 priedo 9.7 punkte nurodytą veiklą;“.\n\n2. Papildyti Įstatymo 2 priedą 11.20 punktu:\n\n„11.20. Pavojingų atliekų šalinimas ar naudojimas, išskyrus:\n\n11.20.1. 1 priedo 9.6 punkte nurodytą veiklą;\n\n11.20.2. pavojingų atliekų naudojimą Atliekų tvarkymo įstatymo 2 priede nurodytu R13 būdu, kai vienu metu saugoma ne daugiau kaip 10 tonų atliekų.“"
    },
    {
      "provision_ref": "art11",
      "section": "11",
      "title": "11 straipsnis. Įstatymo taikymas",
      "content": "Poveikio aplinkai vertinimo procedūros, pradėtos iki šio įstatymo įsigaliojimo, baigiamos pagal tuo metu galiojusias teisės normas.\n\nSkelbiu šį Lietuvos Respublikos Seimo priimtą įstatymą.\n\nRESPUBLIKOS PREZIDENTAS                                                         VALDAS ADAMKUS\n\n_________________"
    }
  ],
  "definitions": []
}

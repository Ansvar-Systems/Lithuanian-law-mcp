{
  "id": "lt-law-xi-1047",
  "type": "statute",
  "title": "Lietuvos Respublikos Lietuvos nacionalinio radijo ir televizijos įstatymo 3, 4, 5, 6, 7, 10, 11, 15 straipsnių pakeitimo ir Įstatymo papildymo priedu įstatymas",
  "short_name": "XI-1047",
  "status": "in_force",
  "issued_date": "2010-09-30",
  "in_force_date": "2010-10-18",
  "url": "https://e-tar.lt/portal/lt/legalAct/TAR.CEE486863BDC",
  "provisions": [
    {
      "provision_ref": "art1",
      "section": "1",
      "title": "1 straipsnis. 3 straipsnio 1 dalies pakeitimas",
      "content": "Pakeisti 3 straipsnio 1 dalį ir ją išdėstyti taip:\n\n„1. LRT privalo rinkti ir skelbti informaciją apie Lietuvą ir pasaulį, supažindinti visuomenę su Europos ir pasaulio kultūros įvairove, šiuolaikinės civilizacijos pagrindais, stiprinti Lietuvos Respublikos nepriklausomybę ir demokratiją, kurti, puoselėti ir saugoti nacionalinės kultūros vertybes, ugdyti toleranciją ir humanizmą, bendradarbiavimo, mąstymo ir kalbos kultūrą, stiprinti visuomenės moralę ir pilietiškumą, ugdyti šalies ekologinę kultūrą. Rengiamų programų turinys, forma ir kalba turi būti geros kokybės. Rengdamas ir skelbdamas programas, LRT turi vadovautis objektyvumo, demokratijos, nešališkumo principais, užtikrinti žodžio ir kūrybos laisvę, programose turi atsispindėti įvairios pažiūros ir įsitikinimai, dalyvauti jose ir reikšti savo pažiūras turi teisę įvairių įsitikinimų žmonės. Programose turi būti gerbiamas žmogaus orumas ir jo teisės, nenusižengiama moralės ir etikos principams.“"
    },
    {
      "provision_ref": "art2",
      "section": "2",
      "title": "2 straipsnis. 4 straipsnio pakeitimas",
      "content": "Pakeisti 4 straipsnį ir jį išdėstyti taip:\n\n„4 straipsnis. LRT radijo ir televizijos programų reikalavimai\n\n1. LRT radijo ir televizijos programose turi būti užtikrinta temų ir žanrų įvairovė, programos turi būti skirtos įvairiems visuomenės sluoksniams, įvairaus amžiaus, įvairių tautybių ir įvairių įsitikinimų žmonėms. LRT radijo ir televizijos programose neleidžiama įsivyrauti vienašališkoms politinėms pažiūroms; LRT informacinėse programose, komentaruose pateikiama informacija turi būti pagrįsta, atspindėti įvairias politines pažiūras, o nuomonės ir faktinės žinios – autorizuotos, patikrintos ir išsamios.\n\n2. LRT radijo ir televizijos programose pirmenybė teikiama nacionalinei kultūrai, taip pat informacinėms, pasaulio kultūros, publicistikos, analizės, pažintinėms, šviečiamosioms, meno programoms. Masinė kultūra atspindima apžvalginėse, pažintinėse, analitinėse programose.\n\n3. Europos audiovizualinių kūrinių ir nepriklausomų kūrėjų sukurtų audiovizualinių kūrinių LRT televizijos programose mastus nustato Visuomenės informavimo įstatymas. Europos audiovizualinių kūrinių rodymas turi atitikti kryptingą Europos kultūros sklaidos politiką. LRT turi transliuoti programas, atveriančias Europos tautų istorijos ir dabarties įvairovę.\n\n4. Audiovizualiniai kūriniai, transliuojami ne lietuvių kalba, turi būti verčiami į lietuvių kalbą arba rodomi su lietuviškais subtitrais. Kokia dalis ne lietuvių kalba transliuojamų audiovizualinių kūrinių turi būti verčiama į lietuvių kalbą arba kokia dalis rodoma su lietuviškais subtitrais, nustato LRT taryba.“"
    },
    {
      "provision_ref": "art3",
      "section": "3",
      "title": "3 straipsnis. 5 straipsnio 3, 4, 8 ir 9 dalių pakeitimas",
      "content": "1. Pakeisti 5 straipsnio 3 dalį ir ją išdėstyti taip:\n\n„3. LRT turi teisę teikti teleteksto paslaugas, laisvai rengti ir rodyti trumpus (ne ilgesnius kaip 90 sekundžių) naujienų pranešimus apie visuomenei reikšmingus Lietuvos ir kitų valstybių politikos ar kitokius įvykius, kultūros, sporto ar kitus renginius, apie kuriuos teikti informaciją visuomenei kiti televizijos transliuotojai yra įsigiję išimtinę teisę.“\n\n2. Pakeisti 5 straipsnio 4 dalį ir ją išdėstyti taip:\n\n„4. LRT turi teisę rengti konkursus, festivalius, konferencijas, seminarus, įkurti meno kolektyvus, nustatyti tiesioginius ryšius su užsienio organizacijomis ir kompanijomis, dalyvauti tarptautinių organizacijų veikloje, organizuoti radijo ir televizijos programas ar atskiras programas užsieniui, susitarimų pagrindu retransliuoti užsienio radijo ir televizijos programas ar atskiras programas, steigti filialus, korespondentų punktus, leisti informacinius leidinius apie savo veiklą.“\n\n3. Pakeisti 5 straipsnio 8 dalį ir ją išdėstyti taip:\n\n„8. LRT rengia tautinėms mažumoms skirtas programas, kuriomis suteikiama galimybė skleisti tautinių mažumų kultūrą.“\n\n4. Pakeisti 5 straipsnio 9 dalį ir ją išdėstyti taip:\n\n„9. LRT rengia programas klausos ir regos neįgaliesiems. Tokių programų transliavimo televizijos programose mastus nustato Taryba, atsižvelgdama į LRT finansines galimybes.“"
    },
    {
      "provision_ref": "art4",
      "section": "4",
      "title": "4 straipsnis. 6 straipsnio pakeitimas",
      "content": "Pakeisti 6 straipsnį ir jį išdėstyti taip:\n\n„6 straipsnis. Reklama ir komerciniai audiovizualiniai pranešimai LRT radijo ir televizijos programose\n\n1. Reklama ir komerciniai audiovizualiniai pranešimai LRT radijo ir televizijos programose transliuojami šio ir Visuomenės informavimo įstatymo nustatyta tvarka.\n\n2. Reklama ir komerciniai audiovizualiniai pranešimai LRT radijo ir televizijos programose draudžiami:\n\n1) valstybės paskelbtomis gedulo dienomis;\n\n2) transliuojant valstybinės reikšmės renginius;\n\n3) vaikams skirtose programose.\n\n3. Didėjant LRT valstybės biudžeto asignavimams, Tarybos sprendimu radijo ir televizijos reklamos laikas tolygiai mažinamas iki 10 procentų astronominės transliavimo valandos.\n\n4. LRT antrojoje televizijos programoje televizijos reklama netransliuojama, o kultūrinė, socialinė ir šviečiamoji informacija teikiama neimant atlygio už jos transliavimą.\n\n5. Kultūrinė, socialinė ir šviečiamoji informacija – bet kokia forma ir bet kokiomis priemonėmis už užmokestį ar kitokį atlygį arba nemokamai viešai skleidžiama informacija, kuria siekiama propaguoti kultūrinę, socialinę ir (ar) šviečiamąją veiklą ir politiką arba tokios veiklos ir politikos iniciatyvas.\n\n6. LRT netransliuoja teleparduotuvės skelbimų.“"
    },
    {
      "provision_ref": "art5",
      "section": "5",
      "title": "5 straipsnis. 7 straipsnio pakeitimas",
      "content": "Pakeisti 7 straipsnį ir jį išdėstyti taip:\n\n„7 straipsnis. LRT radijo ir televizijos programų ir (ar) atskirų programų rėmimas\n\nLRT radijo ir televizijos programos ir (ar) atskiros programos gali būti remiamos Visuomenės informavimo įstatymo nustatyta tvarka.“"
    },
    {
      "provision_ref": "art6",
      "section": "6",
      "title": "6 straipsnis. 10 straipsnio 1 dalies 1, 2, 3, 10 punktų ir 6 dalies pakeitimas",
      "content": "1. 10 straipsnio 1 dalies 1 punkte prieš žodį „programų“ įrašyti žodžius „radijo ir televizijos“ ir šį punktą išdėstyti taip:\n\n„1) formuoja LRT radijo ir televizijos programų valstybinę strategiją;“.\n\n2. 10 straipsnio 1 dalies 2 punkte prieš žodžius „programų“ įrašyti žodžius „radijo ir televizijos“ ir šį punktą išdėstyti taip:\n\n„2) nustato LRT radijo ir televizijos programų mastus ir struktūrą, LRT radijo ir televizijos programų transliavimo trukmę; kasmet tvirtina LRT radijo ir televizijos programų sudėtį ir jos pakeitimus;“.\n\n3. Pakeisti 10 straipsnio 1 dalies 3 punktą ir jį išdėstyti taip:\n\n„3) nustato radijo ir televizijos programų skaičių ir paskirtį;“.\n\n4. 10 straipsnio 1 dalies 10 punkte vietoj žodžio „laidoms“ įrašyti žodį „programoms“ ir šį punktą išdėstyti taip:\n\n„10) tvirtina konkursų LRT programoms rengti rezultatus;“.\n\n5. Pakeisti 10 straipsnio 6 dalį ir ją išdėstyti taip:\n\n„6. Tarybos veikla yra vieša. Tarybos reglamente nustatytais atvejais gali būti rengiami uždari Tarybos posėdžiai. Tarybos nutarimai LRT įstatų nustatyta tvarka skelbiami per LRT programas. Taryba kasmet iki liepos 1 dienos paskelbia Tarybos veiklos metinę ataskaitą. Šioje ataskaitoje pateikiamos pajamų ir išlaidų sąmatų vykdymo ataskaitos pagal šio įstatymo 15 straipsnio 1 dalyje nurodytus finansavimo šaltinius. Ataskaitoje privalo būti detalūs duomenys apie finansavimo šaltinių skaičių ir visų pajamų, kurios gautos ne iš viešojo pobūdžio paslaugų teikimo, dydį, taip pat nurodytos išlaidos, susijusios su ne viešojo pobūdžio paslaugų teikimu. Kai LRT ištekliai naudojami ir viešosioms, ir ne viešosioms paslaugoms, išlaidos turi būti paskirstytos atitinkamai kaip visų įmonės išlaidų ir visų ne viešojo pobūdžio paslaugų teikimo išlaidų skirtumas. Tarybos pirmininkas kartą per metus už LRT veiklą atsiskaito Seimo plenariniame posėdyje.“"
    },
    {
      "provision_ref": "art7",
      "section": "7",
      "title": "7 straipsnis. 11 straipsnio 6 dalies 5 punkto pakeitimas",
      "content": "11 straipsnio 6 dalies 5 punkte vietoj žodžio „laidų“ įrašyti žodį „programų“ ir šį punktą išdėstyti taip:\n\n„5) teikia išvadas dėl konkursui pateiktų LRT programų projektų finansinio pagrįstumo;“."
    },
    {
      "provision_ref": "art8",
      "section": "8",
      "title": "8 straipsnis. 15 straipsnio 1 ir 3 dalių pakeitimas",
      "content": "1. 15 straipsnio 1 dalyje vietoj žodžių „radijo ir televizijos laidų“ įrašyti žodį „programų“, po žodžio „reklamą“ įrašyti žodžius „komercinius audiovizualinius pranešimus“ ir šią dalį išdėstyti taip:\n\n„1. LRT finansuojama iš valstybės biudžeto asignavimų, pajamų, gautų už programų pardavimą, reklamą, komercinius audiovizualinius pranešimus, leidybą, taip pat iš paramos ir pajamų, gautų iš komercinės ir ūkinės veiklos.“\n\n2. 15 straipsnio 3 dalyje prieš žodį „programų“ įrašyti žodžius „radijo ir televizijos“ ir šią dalį išdėstyti taip:\n\n„3. LRT skiriamos lėšos Lietuvos Respublikos valstybės biudžete nurodomos atskira eilute. Už LRT radijo ir televizijos programų siuntimą iš valstybės biudžeto skiriamos lėšos nurodomos atskiroje programoje.“"
    },
    {
      "provision_ref": "art9",
      "section": "9",
      "title": "9 straipsnis. Įstatymo papildymas priedu",
      "content": "Papildyti Įstatymą priedu:\n\n„Lietuvos Respublikos\nLietuvos nacionalinio radijo ir\ntelevizijos įstatymo\npriedas\n\nĮGYVENDINAMAS EUROPOS SĄJUNGOS TEISĖS AKTAS\n\n1989 m. spalio 3 d. Tarybos direktyva 89/552/EEB dėl valstybių narių įstatymuose ir kituose teisės aktuose išdėstytų nuostatų, susijusių su televizijos programų transliavimu, derinimo (OL 2004 m. specialusis leidimas, 6 skyrius, 1 tomas, p. 224) su paskutiniais pakeitimais, padarytais Europos Parlamento ir Tarybos direktyva 2007/65/EB (OL 2007  L 332, p. 27).“\n\nSkelbiu šį Lietuvos Respublikos Seimo priimtą įstatymą.\n\nRESPUBLIKOS PREZIDENTĖ                                                    DALIA GRYBAUSKAITĖ\n\n_________________"
    }
  ],
  "definitions": []
}

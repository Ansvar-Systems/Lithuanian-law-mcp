{
  "id": "lt-law-x-751",
  "type": "statute",
  "title": "Lietuvos Respublikos valstybinio socialinio draudimo fondo biudžeto sandaros įstatymo pakeitimo įstatymas",
  "short_name": "X-751",
  "status": "in_force",
  "issued_date": "2006-07-11",
  "in_force_date": "2007-01-01",
  "url": "https://e-tar.lt/portal/lt/legalAct/TAR.963FC1C27E75",
  "provisions": [
    {
      "provision_ref": "art1",
      "section": "1",
      "title": "1 straipsnis. Lietuvos Respublikos valstybinio socialinio draudimo fondo biudžeto sandaros įstatymo nauja redakcija",
      "content": "Pakeisti Lietuvos Respublikos valstybinio socialinio draudimo fondo biudžeto sandaros įstatymą ir jį išdėstyti taip:\n\n„LIETUVOS RESPUBLIKOS\nVALSTYBINIO SOCIALINIO DRAUDIMO FONDO BIUDŽETO SANDAROS\nĮSTATYMAS\n\nPIRMASIS SKIRSNIS\nBENDROSIOS NUOSTATOS"
    },
    {
      "provision_ref": "art1",
      "section": "1",
      "title": "1 straipsnis. Įstatymo paskirtis ir tikslas",
      "content": "1. Šis įstatymas nustato Lietuvos Respublikos valstybinio socialinio draudimo fondo (toliau – Fondas) biudžeto sudarymo ir vykdymo tvarką bei rodiklius, pagal kuriuos tvirtinamas Fondo biudžetas ir šio biudžeto vykdymo ataskaita. Fondo biudžeto pajamų ir išlaidų bei pinigų srautų klasifikaciją pagal jų pobūdį ir paskirtį nustato Vyriausybės patvirtintos Valstybinio socialinio draudimo fondo biudžeto sudarymo ir vykdymo taisyklės (toliau – taisyklės).\n\n2. Šio įstatymo tikslas – siekiant ilgalaikės, visapusiškos socialinės Lietuvos Respublikos gyventojų gerovės, užtikrinti, kad sudarant ir vykdant Fondo biudžetą būtų numatyti pakankami ištekliai Valstybinio socialinio draudimo įstatymo numatytų rūšių valstybiniam socialiniam draudimui (toliau – socialinis draudimas) vykdyti ir kad šie ištekliai būtų naudojami pagal paskirtį teisės aktų nustatyta tvarka."
    },
    {
      "provision_ref": "art2",
      "section": "2",
      "title": "2 straipsnis. Pagrindinės šio įstatymo sąvokos",
      "content": "1. Apdraustieji asmenys – kaip ši sąvoka apibrėžta Valstybinio socialinio draudimo įstatyme (toliau – apdraustieji).\n\n2. Biudžetiniai metai – metai, kurie prasideda sausio 1 dieną ir baigiasi gruodžio 31 dieną.\n\n3. Draudėjai – kaip ši sąvoka apibrėžta Valstybinio socialinio draudimo įstatyme.\n\n4. Draudžiamųjų pajamų bazė – apdraustųjų pajamos, nuo kurių privalo būti skaičiuojamos valstybinio socialinio draudimo įmokos (toliau – įmokos).\n\n5. Fondo administravimo įstaigos – kaip ši sąvoka apibrėžta Valstybinio socialinio draudimo įstatyme.\n\n6. Fondo biudžetas – šiame įstatyme nustatytų Fondo pajamų ir išlaidų planas biudžetiniams metams.\n\n7. Fondo biudžeto rezultatas (perteklius arba deficitas) – skirtumas tarp Fondo biudžetinių metų pajamų ir išlaidų.\n\n8. Fondo biudžeto pajamų ir išlaidų klasifikacija – Fondo biudžeto pajamų ir išlaidų klasifikavimas pagal jų pobūdį ir paskirtį.\n\n9. Fondo sukauptas rezervas – į Fondo biudžeto apskaitą įtraukto turto dalis, likusi iš viso į Fondo biudžeto apskaitą įtraukto turto atėmus Fondo įsipareigojimus.\n\n10. Ilgalaikis materialusis ir nematerialusis turtas – kaip šis turtas apibrėžtas Valstybės ir savivaldybių turto valdymo, naudojimo ir disponavimo juo įstatyme.\n\n11. Įmokų tarifai – draudėjų, apdraustųjų, savarankiškai dirbančių ar valstybiniu savanoriškuoju socialiniu draudimu apsidraudusių asmenų mokamų įmokų dydžių matas atskiroms socialinio draudimo rūšims, nustatomas siekiant užtikrinti pakankamą finansavimą šių rūšių socialiniam draudimui vykdyti. Tarifai yra išreiškiami procentais nuo draudžiamųjų pajamų bazės arba socialiniam draudimui deklaruojamų pajamų sumos, arba valstybinės socialinio draudimo bazinės pensijos dydžio ir tvirtinami Valstybinio socialinio draudimo fondo biudžeto rodiklių patvirtinimo įstatymu kiekvieniems biudžetiniams metams.\n\n12. Į Fondo biudžeto apskaitą įtrauktas turtas – kaip šis turtas apibrėžtas Valstybinio socialinio draudimo įstatymo 19 straipsnyje.\n\n13. Kasos apyvartos lėšos – lėšos Fondo administravimo įstaigų bankų sąskaitose, būtinos pinigų cirkuliacijai užtikrinti, ir kaupiamųjų pensijų socialinio draudimo įmokų sąskaitoje.\n\n14. Pinigų srautai – Fondo biudžeto faktinės grynųjų pinigų įplaukos ir išlaidos pagal veiklos pobūdį.\n\n15. Savarankiškai dirbantys asmenys – kaip ši sąvoka apibrėžta Valstybinio socialinio draudimo įstatyme.\n\nANTRASIS SKIRSNIS\nFONDO BIUDŽETO PAJAMOS, IŠLAIDOS, PINIGŲ SRAUTAI, JŲ PLANAVIMAS IR FONDO SUKAUPTAS REZERVAS"
    },
    {
      "provision_ref": "art3",
      "section": "3",
      "title": "3 straipsnis. Fondo biudžeto pajamos",
      "content": "1. Fondo biudžeto pajamų pagrindą sudaro draudėjų, apdraustųjų, savarankiškai dirbančių asmenų, asmenų, apsidraudusių valstybiniu savanoriškuoju socialiniu draudimu (toliau – savanoriškasis socialinis draudimas), įmokos, įmokų sumos, pervedamos iš Lietuvos Respublikos valstybės biudžeto (toliau – valstybės biudžetas) už valstybės lėšomis draudžiamus asmenis, taip pat asignavimai iš valstybės biudžeto ir (ar) kitų valstybės piniginių išteklių.\n\n2. Į Fondo biudžeto pajamas taip pat įtraukiamos baudos ir delspinigiai, atgautos į ankstesnių metų Fondo biudžeto išlaidas iškeltos abejotinai atgautinos sumos, Fondo veiklos pajamos ir iš į Fondo biudžeto apskaitą įtraukto turto gaunamos pajamos.\n\n3. Fondo veiklos pajamas ir iš į Fondo biudžeto apskaitą įtraukto turto gaunamas pajamas sudaro:\n\n1) Fondo pajamos iš tiesioginės, su socialiniu draudimu susijusios, Fondo administravimo įstaigų veiklos (išieškotinos praėjusiais metais neteisėtai padarytos išlaidos, sumos Fondui padarytai žalai atlyginti ir kt.);\n\n2) pajamos už Fondo administravimo įstaigų teikiamas (suteiktas) paslaugas, tiesiogiai nesusijusias su socialiniu draudimu. Šios paslaugos teikiamos, atlyginant šių paslaugų teikimo sąnaudas, Valstybinio socialinio draudimo fondo valdybos prie Socialinės apsaugos ir darbo ministerijos (toliau – Fondo valdyba) ar (ir) sutarčių tarp suinteresuotų šalių nustatyta tvarka;\n\n3) pajamos iš į Fondo biudžeto apskaitą įtraukto turto ir Fondo administravimo įstaigų pajamos, tiesiogiai nesusijusios su socialiniu draudimu (palūkanos; dividendai; pajamų, gautinų pardavus ilgalaikį materialųjį turtą, dalis, viršijanti jo likutinę vertę, ir kt.);\n\n4) pajamos iš valstybės biudžeto ir (ar) kitų šaltinių už Fondo administravimo įstaigoms pavestų funkcijų vykdymą;\n\n5) kitos pajamos."
    },
    {
      "provision_ref": "art4",
      "section": "4",
      "title": "4 straipsnis. Fondo biudžeto pajamų planavimas kitiems biudžetiniams metams",
      "content": "1. Fondo biudžeto pajamos, gaunamos iš įmokų, kitiems biudžetiniams metams planuojamos kiekvienai valstybinio socialinio draudimo įmokų mokėtojų grupei taip:\n\n1) draudėjų ir apdraustųjų įmokos – atsižvelgiant į Finansų ministerijos parengtas atitinkamų metų šalies ūkio plėtros makroekonomines prognozes (toliau – šalies ūkio plėtros makroekonominės prognozės), kitiems biudžetiniams metams numatomus įmokų tarifus atskiroms socialinio draudimo rūšims, draudžiamųjų pajamų bazės ir apdraustųjų skaičiaus kitimą per paskutinius dvejus metus;\n\n2) savarankiškai dirbančių asmenų įmokos – atsižvelgiant į šių asmenų socialiniam draudimui deklaruotų pajamų ir šių asmenų skaičiaus kitimą per paskutinius dvejus metus, kitiems biudžetiniams metams numatomus valstybinės socialinio draudimo pagrindinės pensijos dalies (toliau – bazinė pensija) ir minimaliosios mėnesinės algos (toliau – MMA) dydžius;\n\n3) savanoriškuoju socialiniu draudimu apsidraudusių asmenų įmokos – atsižvelgiant į šių asmenų socialiniam draudimui deklaruotų draudžiamųjų pajamų ir savanoriškojo socialinio draudimo sutarčių skaičiaus kitimą per paskutinius dvejus metus, numatomus savanoriškojo socialinio draudimo įmokų tarifus, kitiems biudžetiniams metams numatomus bazinės pensijos ir MMA dydžius;\n\n4) valstybės biudžeto už valstybės lėšomis draudžiamus asmenis įmokos – atsižvelgiant į šių asmenų skaičiaus kitimą per paskutinius dvejus metus, kitiems biudžetiniams metams numatomus bazinės pensijos ir MMA dydžius.\n\n2. Fondo biudžeto pajamos iš valstybės biudžeto ir (ar) kitų valstybės piniginių išteklių, skirtos padengti šio biudžeto išlaidas dėl pensijų socialinio draudimo įmokų dalies pervedimo pensijų kaupimo bendrovėms, planuojamos atsižvelgiant į šio straipsnio 1 dalies 1 punkte ir 6 straipsnio 1 dalies 2 punkte numatytus rodiklius.\n\n3. Kitos Fondo biudžeto pajamos planuojamos taip:\n\n1) baudos ir delspinigiai – atsižvelgiant į baudų ir delspinigių sumas, priskaičiuotas per paskutinius dvejus metus, taip pat kitiems biudžetiniams metams numatomus draudėjų įsiskolinimo ir delspinigių dydžius. Fondui ir Privalomojo sveikatos draudimo fondui priklausančios baudų ir delspinigių sumos numatomos atskirai;\n\n2) atgautos į ankstesnių metų Fondo biudžeto išlaidas iškeltos abejotinai atgautinos sumos – atsižvelgiant į atgautas sumas ir jų kitimo per paskutinius dvejus metus tendencijas. Fondo biudžeto vykdymo ataskaitoje atgautoms į ankstesnių metų Fondo biudžeto išlaidas iškeltoms abejotinai atgautinoms sumoms priskiriamos palyginti su praėjusių metų atidėjimais sumažėjusios sumos;\n\n3) Fondo veiklos pajamos ir iš į Fondo biudžeto apskaitą įtraukto turto gaunamos pajamos – atsižvelgiant į Fondo veiklos pajamų ir iš į Fondo biudžeto apskaitą įtraukto turto gautų pajamų kitimą per paskutinius dvejus metus ir kitus veiksnius, turinčius įtakos jų dydžiui.\n\n4. Asignavimai iš valstybės biudžeto ir (ar) kitų valstybės piniginių išteklių Fondo biudžetui taip pat skiriami atsižvelgiant į Fondo finansinę padėtį, kai dėl Seimo ar Vyriausybės priimtų teisės aktų padidėja Fondo išlaidos arba sumažėja jo pajamos, o įmokų tarifai atskiroms socialinio draudimo rūšims nekeičiami arba keičiami nepakankamai. Sprendimą dėl šių papildomų asignavimų priima Seimas, tvirtindamas Fondo biudžetą atitinkamiems biudžetiniams metams."
    },
    {
      "provision_ref": "art5",
      "section": "5",
      "title": "5 straipsnis. Fondo išlaidos",
      "content": "1. Fondo biudžeto išlaidų pagrindą sudaro Fondo išlaidos atskiroms socialinio draudimo rūšims, tai yra:\n\n1) pensijų socialiniam draudimui – Fondo išlaidos valstybinėms socialinio draudimo pensijoms ir kompensacijoms už ypatingas darbo sąlygas, numatytoms Valstybinių socialinio draudimo pensijų įstatyme, išankstinėms valstybinėms socialinio draudimo senatvės pensijoms, numatytoms Valstybinių socialinio draudimo senatvės pensijų išankstinio mokėjimo įstatyme, taip pat šių išmokų gavėjus laidojusiems asmenims nurodytų įstatymų nustatyta tvarka išmokėtos sumos;\n\n2) lėšos, pervedamos į pensijų fondus, – pensijų kaupimo bendrovėms pervedamos pensijų socialinio draudimo įmokų dalies, numatytos Pensijų sistemos reformos įstatyme, sumos;\n\n3) ligos ir motinystės socialiniam draudimui – Fondo biudžeto išlaidos socialinio draudimo pašalpoms, numatytoms Ligos ir motinystės socialinio draudimo įstatyme, ir savanoriškojo socialinio draudimo ligos ir motinystės pašalpoms;\n\n4) nedarbo socialiniam draudimui – gautos nedarbo socialinio draudimo įmokos, pervedamos Užimtumo fondui (nuo 2010 m. sausio 1 d. – Lietuvos darbo biržai prie Socialinės apsaugos ir darbo ministerijos);\n\n5) nelaimingų atsitikimų darbe ir profesinių ligų socialiniam draudimui (toliau – nelaimingų atsitikimų darbe socialinis draudimas) – Fondo biudžeto išlaidos visų rūšių socialinio draudimo išmokoms, numatytoms Nelaimingų atsitikimų darbe ir profesinių ligų socialinio draudimo įstatyme. Šioms Fondo biudžeto išlaidoms taip pat priskiriamos lėšos nelaimingų atsitikimų darbe ir profesinių ligų prevencijai;\n\n6) sveikatos draudimui – gautos sveikatos draudimo įmokos, baudos ir delspinigiai, pervedami į Privalomojo sveikatos draudimo fondą.\n\n2. Kitas Fondo išlaidas sudaro:\n\n1) neatgautinos ir abejotinai atgautinos sumos – skolos Fondui, kurių neįmanoma atgauti, ir Fondo valdybos nustatyta tvarka įvertinti atidėjiniai abejotinai atgautinoms sumoms;\n\n2) Fondo veiklos sąnaudos – Fondo administravimo įstaigų valstybės tarnautojų ir darbuotojų darbo užmokesčio ir už juos mokamų įmokų sumos, prekių ir paslaugų įsigijimo, ilgalaikio materialiojo turto ir nematerialiojo turto nusidėvėjimo (amortizacijos) sąnaudos, ilgalaikio turto likutinės vertės dalis, viršijanti pajamas, gautinas pardavus šį turtą, kitos Fondo sąnaudos (palūkanos, delspinigiai, nuostolis dėl į Fondo biudžeto apskaitą įtraukto turto vertės sumažėjimo ir kt.), patiriamos administruojant visų rūšių socialinį draudimą, socialinio draudimo išmokas, mokamas pagal tarptautines sutartis ar Europos Sąjungos reglamentus dėl socialinės apsaugos, Fondo valdybos administruojamus registrus, pensijų socialinio draudimo įmokų dalies pervedimą pensijų kaupimo bendrovėms, išmokų, finansuojamų iš Lietuvos Respublikos valstybės biudžeto ar kitų šaltinių, apskaičiavimą ir mokėjimą.\n\n3. Fondo išlaidos išmokoms, kurioms taikomos tarptautinės sutartys ar Europos Sąjungos reglamentai dėl socialinės apsaugos, priskiriamos Fondo išlaidoms atskiroms socialinio draudimo rūšims pagal šių išmokų pobūdį."
    },
    {
      "provision_ref": "art6",
      "section": "6",
      "title": "6 straipsnis. Fondo biudžeto išlaidų planavimas kitiems biudžetiniams metams",
      "content": "1. Fondo biudžeto išlaidos kitiems biudžetiniams metams planuojamos:\n\n1) atskiroms socialinio draudimo rūšims – atsižvelgiant į šalies ūkio plėtros makroekonomines prognozes, demografinius rodiklius, kitiems biudžetiniams metams numatomus įmokų tarifus atskiroms socialinio draudimo rūšims, taip pat draudžiamųjų pajamų bazės, savarankiškai dirbančių ar savanoriškuoju socialiniu draudimu apsidraudusių asmenų socialiniam draudimui deklaruotų pajamų sumų, apdraustųjų ir socialinio draudimo išmokų gavėjų skaičiaus kitimą per paskutinius dvejus metus;\n\n2) lėšos, pervedamos į pensijų fondus, – atsižvelgiant į šalies ūkio plėtros makroekonomines prognozes, kitiems biudžetiniams metams patvirtintą pensijų socialinio draudimo įmokų tarifą pensijų kaupimui, draudžiamųjų pajamų bazės, savarankiškai dirbančių asmenų socialiniam draudimui deklaruotų pajamų sumų ir asmenų, sudariusių pensijų kaupimo sutartis, skaičiaus kitimą per paskutinius dvejus metus, naujai sudarytų pensijų kaupimo sutarčių, įsigaliojančių kitais biudžetiniais metais, skaičių;\n\n3) neatgautinos ir abejotinai atgautinos sumos – atsižvelgiant į atidėjinius neatgautinoms ir abejotinai atgautinoms sumoms bei jų kitimo tendencijas per paskutinius dvejus metus;\n\n4) Fondo veiklos sąnaudos – atsižvelgiant į Fondo administravimo įstaigų valstybės tarnautojų ir darbuotojų darbo užmokesčio kitimo prognozes, numatomus pokyčius Fondo administravimo įstaigų sistemoje ir veiklos sąnaudų kitimo per paskutinius dvejus metus tendencijas.\n\n2. Administravimo išlaidų kompensavimas už išmokas, finansuojamas iš valstybės biudžeto ir (ar) kitų šaltinių, kurias teisės aktai paveda skirti, mokėti ir (ar) administruoti Fondo administravimo įstaigoms, numatomas Lietuvos Respublikos teisės aktuose ar (ir) atskirose sutartyse tarp Fondo valdybos ir asignavimų valdytojų."
    },
    {
      "provision_ref": "art7",
      "section": "7",
      "title": "7 straipsnis. Fondo biudžeto pinigų srautai",
      "content": "1. Fondo biudžeto pinigų srautuose parodomos šio biudžeto faktiškai gautos įplaukos ir faktinės išlaidos atitinkamais biudžetiniais metais.\n\n2. Fondo biudžeto pinigų srautai planuojami ir įtraukiami į apskaitą pagal veiklos pobūdį, išskiriant įprastinę, investicinę bei finansinę veiklas ir įvertinant pereinamuosius lėšų likučius Fondo administravimo įstaigų sąskaitose metų pabaigoje.\n\n3. Fondo įprastinės veiklos pinigų srautuose yra išskiriami pinigų srautai iš Fondo socialinio draudimo veiklos ir Fondui pavestos veiklos. Fondo socialinio draudimo veiklos pinigų srautuose yra parodomos įplaukos ir išlaidos pagal socialinio draudimo rūšis. Pinigų srautuose iš Fondui pavestos veiklos parodomos įplaukos ir išlaidos iš valstybės biudžeto ir (ar) kitų šaltinių finansuojamoms išmokoms, kurias teisės aktai paveda skirti, mokėti ir (ar) administruoti Fondo administravimo įstaigoms.\n\n4. Fondo investicinės veiklos įplaukas sudaro įplaukos, gautos pardavus nematerialųjį ir ilgalaikį materialųjį turtą, akcijas, obligacijas, kitus vertybinius popierius. Į Fondo investicinės veiklos išlaidas įtraukiamos išlaidos nematerialiajam ir ilgalaikiam materialiajam turtui, akcijoms, obligacijoms, kitiems vertybiniams popieriams įsigyti.\n\n5. Fondo finansinės veiklos pinigų srautuose parodomos atitinkamais biudžetiniais metais gautos ir grąžintos arba suteiktos ir atgautos trumpalaikės ir ilgalaikės paskolos, įsipareigojimų pagal lizingo sutartis padengimas.\n\n6. Fondo biudžeto pinigų srautuose nustatomos pinigų cirkuliacijai užtikrinti būtinos kasos apyvartos lėšos, ne mažesnės kaip vidutinė Fondo biudžeto 3 darbo dienų išlaidų suma ir vidutinė 3 mėnesių įmokų, pervedamų į kaupiamųjų pensijų socialinio draudimo įmokų sąskaitą, suma."
    },
    {
      "provision_ref": "art8",
      "section": "8",
      "title": "8 straipsnis. Fondo sukauptas rezervas",
      "content": "1. Fondo sukauptas rezervas yra skirtas užtikrinti Fondo funkcijų vykdymą.\n\n2. Fondo sukauptas rezervas skirstomas į dvi dalis: rezervą Fondo veiklai užtikrinti ir Fondo atsargos rezervą. Rezervas Fondo veiklai užtikrinti sudaromas Fondo administravimo reikmėms. Jį sudaro į Fondo biudžeto apskaitą įtraukto ilgalaikio materialiojo ir nematerialiojo turto vertė ir Valstybinio socialinio draudimo fondo biudžeto rodiklių patvirtinimo (toliau – Fondo biudžeto rodiklių patvirtinimo) įstatymu patvirtintos kasos apyvartos lėšos. Fondo atsargos rezervą sudaro likusi sukaupto rezervo dalis. Fondo atsargos rezervas sudaromas siekiant palaikyti Fondo pajėgumą vykdyti teisės aktų nustatytus Fondo įsipareigojimus apdraustiesiems asmenims, socialinio draudimo išmokoms padidinti bei laikinam pajamų trūkumui dengti ir į apskaitą įtraukiamas atskirai.\n\n3. Jeigu rengiant Fondo biudžeto projektą kitiems biudžetiniams metams numatoma panaudoti Fondo atsargos rezervo lėšas, tai parodoma Fondo biudžeto projekte, o pasibaigus šiems biudžetiniams metams, – Fondo biudžeto vykdymo ataskaitoje arba tik Fondo biudžeto vykdymo ataskaitoje, jeigu šios lėšos buvo panaudotos einamaisiais metais.\n\n4. Fondo sukauptas rezervas į apskaitą įtraukiamas ir naudojamas Vyriausybės ar jos įgaliotos institucijos nustatyta tvarka.\n\nTREČIASIS SKIRSNIS\nFONDO BIUDŽETO PROJEKTO IR JO VYKDYMO ATASKAITOS RENGIMAS IR TVIRTINIMAS"
    },
    {
      "provision_ref": "art9",
      "section": "9",
      "title": "9 straipsnis. Fondo biudžeto projekto rengimo ir teikimo Seimui tvarka",
      "content": "1. Fondo biudžeto projektas sudaromas biudžetiniams metams.\n\n2. Fondo biudžeto projektą kartu su Fondo biudžeto rodiklių patvirtinimo įstatymo projektu, vadovaudamasi galiojančiomis šio įstatymo ir kitų socialinį draudimą reglamentuojančių teisės aktų bei taisyklių nuostatomis ir atsižvelgdama į šalies ūkio plėtros makroekonomines prognozes ir preliminarius pagrindinius valstybės biudžeto rodiklius, rengia ir su Socialinės apsaugos ir darbo ministerija suderina Fondo valdyba. Kartu su Fondo biudžeto rodiklių patvirtinimo įstatymo projektu taip pat parengiamas Fondo biudžeto projekto aiškinamasis raštas ir kitų dvejų biudžetinių metų numatomų Fondo rodiklių prognozė. Fondo valdyba Fondo biudžeto rodiklių patvirtinimo įstatymo projektą kartu su lydinčiaisiais dokumentais bei pagrindimais teikia derinti Finansų ir Teisingumo ministerijoms.\n\n3. Gavus šių ministerijų išvadas Fondo biudžeto rodiklių patvirtinimo įstatymo projektas ir jį lydintys dokumentai bei pagrindimai svarstomi Fondo taryboje.\n\n4. Fondo tarybai apsvarsčius, Fondo valdyba Fondo biudžeto rodiklių patvirtinimo įstatymo projektą kartu su Fondo tarybos išvada ir lydinčiaisiais dokumentais bei pagrindimais teikia Socialinės apsaugos ir darbo ministerijai, o ši teisės aktų nustatyta tvarka teikia juos svarstyti Vyriausybei.\n\n5. Vyriausybė, pritarusi Fondo biudžeto rodiklių patvirtinimo įstatymo projektui, nustatyta tvarka, ne vėliau kaip prieš 75 kalendorines dienas iki einamųjų biudžetinių metų pabaigos pateikia jį Seimui. Kartu su Fondo biudžeto rodiklių patvirtinimo įstatymo projektu teikiami Fondo biudžeto projekto aiškinamasis raštas ir kitų dvejų biudžetinių metų numatomų Fondo rodiklių prognozė, Fondo tarybos išvada, draudėjų ir apdraustųjų įmokų tarifų atskiroms socialinio draudimo rūšims dydžių pagrindimas ir kiti būtini dokumentai."
    },
    {
      "provision_ref": "art10",
      "section": "10",
      "title": "10 straipsnis. Fondo biudžeto tvirtinimas",
      "content": "1. Fondo biudžetas atitinkamiems biudžetiniams metams tvirtinamas priimant Fondo biudžeto rodiklių patvirtinimo įstatymą.\n\n2. Fondo biudžetą kitiems biudžetiniams metams Seimas tvirtina ne vėliau kaip prieš 14 kalendorinių dienų iki einamųjų biudžetinių metų pabaigos. Jeigu Fondo biudžetas laiku nepatvirtintas, prasidėjus naujiems biudžetiniams metams taikomi praėjusių biudžetinių metų įmokų tarifai, o Fondo veiklos sąnaudos nuo naujų biudžetinių metų pradžios iki Fondo biudžeto patvirtinimo kiekvieną mėnesį negali viršyti 1/12 praėjusiais biudžetiniais metais Fondo veiklos sąnaudoms skirtų lėšų.\n\n3. Patvirtinus Fondo biudžetą, Fondo valdyba paskirsto ir patvirtina ketvirčiais Fondo biudžeto pajamas, išlaidas ir pinigų srautus pagal klasifikacijos straipsnius ir patvirtina Fondo administravimo įstaigų veiklos sąnaudų sąmatas."
    },
    {
      "provision_ref": "art11",
      "section": "11",
      "title": "11 straipsnis. Rodikliai, kurie tvirtinami Fondo biudžeto rodiklių patvirtinimo įstatymu",
      "content": "1. Fondo biudžeto rodiklių patvirtinimo įstatymu atitinkamiems biudžetiniams metams tvirtinami:\n\n1) Fondo biudžetas (pajamos, išlaidos, planuojamas metų rezultatas);\n\n2) Fondo biudžeto atitinkamų biudžetinių metų pinigų srautai ir kasos apyvartos lėšos;\n\n3) įmokų tarifai (draudėjų bendrasis pensijų, ligos ir motinystės, nedarbo, sveikatos įmokų tarifas ir jo dydžiai atskiroms socialinio draudimo rūšims; šalies bendrasis nelaimingų atsitikimų darbe socialinio draudimo įmokos tarifas, nelaimingų atsitikimų darbe įmokos tarifų grupės ir šių grupių tarifai; apdraustųjų bendrasis įmokų tarifas ir jo dydžiai atskiroms socialinio draudimo rūšims);\n\n4) įmokų valstybinės socialinio draudimo pensijos pagrindinei ir papildomai dalims gauti tarifai;\n\n5) įmokų dydis asmenims, turintiems teisę mokėti sumažintas įmokas valstybinės socialinio draudimo pensijos pagrindinei daliai gauti, ir valstybės lėšomis kompensuojamų įmokų dalies dydis;\n\n6) įmokų savanoriškojo pensijų socialinio draudimo pagrindinei ir papildomai pensijos daliai gauti tarifai;\n\n7) apdraustųjų asmenų, dalyvaujančių pensijų kaupime, pensijų socialinio draudimo įmokų dalies, pervedamos pensijų kaupimo bendrovėms, tarifas;\n\n8) pensijų socialinio draudimo įmokų tarifo dalis, skirta valstybinės socialinio draudimo senatvės pensijos papildomai daliai;\n\n9) asignavimų iš valstybės biudžeto ir (ar) kitų valstybės piniginių išteklių, skirtų padengti Fondo biudžeto išlaidas dėl pensijų socialinio draudimo įmokų dalies pervedimo pensijų kaupimo bendrovėms, dydis;\n\n10) kiti rodikliai, būtini vykdyti Fondo biudžetą.\n\n2. Fondo biudžeto rodiklių patvirtinimo įstatymu taip pat numatomi šaltiniai, iš kurių, esant laikinam lėšų trūkumui, šis trūkumas bus dengiamas."
    },
    {
      "provision_ref": "art12",
      "section": "12",
      "title": "12 straipsnis. Fondo biudžeto tikslinimas",
      "content": "Jeigu Seimas ar Vyriausybė priima teisės aktus, dėl kurių keičiasi Fondo išlaidos arba Fondo pajamos, ir (arba) atsiranda aplinkybės, kurių nebuvo galima numatyti rengiant Fondo biudžeto projektą ir jį tvirtinant, Fondo biudžetas patikslinamas tokia pat tvarka, kaip ir tvirtinamas."
    },
    {
      "provision_ref": "art13",
      "section": "13",
      "title": "13 straipsnis. Fondo pajamų ir išlaidų priskyrimas",
      "content": "1. Fondo biudžeto projektas ir Fondo biudžeto vykdymo ataskaita rengiami pagal taisyklėse nustatytą Fondo biudžeto pajamų ir išlaidų bei pinigų srautų klasifikaciją.\n\n2. Fondo biudžeto projekte ir Fondo biudžeto vykdymo ataskaitoje parodomos biudžetiniams metams priskirtinos pajamos, neatsižvelgiant į jų gavimo laiką, ir biudžetiniams metams priskirtinos Fondo išlaidos, priskaičiuotos už laikotarpius, sutampančius su biudžetinių metų laikotarpiu.\n\n3. Fondo pinigų srautų ataskaitoje parodomos biudžetinių metų faktinės pinigų įplaukos ir išlaidos.\n\nIV. SKYRIUS\nFONDO BIUDŽETO VYKDYMAS"
    },
    {
      "provision_ref": "art14",
      "section": "14",
      "title": "14 straipsnis. Fondo biudžeto vykdymas",
      "content": "1. Už Fondo biudžeto projekto parengimą ir Fondo biudžeto vykdymą yra atsakinga Fondo valdyba. Metinis Fondo biudžetas baigiamas vykdyti gruodžio 31 dieną.\n\n2. Jeigu, vykdant einamųjų biudžetinių metų Fondo biudžetą, Fondo administravimo įstaigų sąskaitose esamų lėšų dalis, netrikdant Fondo įsipareigojimų apdraustiesiems vykdymo, gali būti panaudota papildomoms Fondo pajamoms tais metais gauti, tai šios lėšos Fondo valdybos nustatyta ir su Fondo taryba suderinta tvarka investuojamos. Papildomai dėl investavimo gautos pajamos įtraukiamos į apskaitą kaip biudžetinių metų Fondo veiklos ir iš į Fondo biudžeto apskaitą įtraukto turto gaunamos pajamos.\n\n3. Pasibaigus biudžetiniams metams, Fondo administravimo įstaigų, pavaldžių Fondo valdybai, veiklos finansavimo sąskaitose esamų lėšų likučiai kasmet Fondo valdybos nustatyta tvarka pervedami į šios valdybos veiklos finansavimo sąskaitą. Šiems likučiams, įvertinus nebaigtus atsiskaitymus ir per praėjusius metus neatliktus socialinio draudimo sistemos palaikymo ir plėtojimo darbus, sudaroma nepanaudotų lėšų likučių sumai lygi išlaidų sąmata. Šią sąmatą kasmet sudaro ir tvirtina Fondo valdyba, suderinusi ją su Socialinės apsaugos ir darbo ministerija bei Fondo taryba.\n\n4. Pasibaigus biudžetiniams metams, nepanaudoti valstybės biudžeto asignavimai, skirti Fondui įmokoms už valstybės lėšomis draudžiamus asmenis ir išmokoms iš valstybės biudžeto išmokėti, Biudžeto sandaros įstatymo nustatyta tvarka grąžinami į valstybės biudžetą."
    },
    {
      "provision_ref": "art15",
      "section": "15",
      "title": "15 straipsnis. Fondo biudžeto vykdymo ataskaitos rengimas ir tvirtinimas",
      "content": "1. Fondo biudžeto vykdymo ataskaitą pagal Tarptautinių apskaitos standartų valdybos patvirtintus tarptautinius finansinės atskaitomybės standartus rengia Fondo valdyba ir teikia ją Socialinės apsaugos ir darbo bei Finansų ministerijoms.\n\n2. Kasmet, ne vėliau kaip iki balandžio 1 dienos, atliekamas nepriklausomas Fondo biudžeto vykdymo ir Fondo administravimo įstaigų veiklos sąnaudų metinės finansinės atskaitomybės auditas pagal tarptautinius audito standartus ir parengiamos išvados dėl praėjusių biudžetinių metų finansinės atskaitomybės.\n\n3. Fondo valdyba, suderinusi su Socialinės apsaugos ir darbo ministerija, Fondo biudžeto vykdymo ataskaitą kartu su audito išvada teikia derinti Finansų ir Teisingumo ministerijoms. Fondo valdyba, suderinusi su Finansų ir Teisingumo ministerijomis, Fondo biudžeto vykdymo ataskaitą kartu su audito išvada pateikia svarstyti Fondo tarybai, o ši pateikia išvadą. Fondo valdyba šią ataskaitą kartu su Fondo tarybos ir audito išvada teikia Socialinės apsaugos ir darbo ministerijai.\n\n4. Socialinės apsaugos ir darbo ministerija Fondo biudžeto vykdymo metų ataskaitą kasmet, ne vėliau kaip iki balandžio 30 dienos, nustatyta tvarka teikia svarstyti Vyriausybei.\n\n5. Vyriausybė, pritarusi Fondo biudžeto vykdymo metų ataskaitai, nustatyta tvarka pateikia ją tvirtinti Seimui. Fondo biudžeto vykdymo ataskaita tvirtinama Seimo nutarimu.“"
    },
    {
      "provision_ref": "art2",
      "section": "2",
      "title": "2 straipsnis. Įstatymo įsigaliojimas ir pasiūlymas Vyriausybei",
      "content": "1. Šis įstatymas, išskyrus šio straipsnio 2 dalį, įsigalioja nuo 2007 m. sausio 1 d.\n\n2. Vyriausybė ar jos įgaliota institucija iki šio įstatymo įsigaliojimo parengia ir priima šiam įstatymui įgyvendinti reikalingus teisės aktus.\n\nSkelbiu šį Lietuvos Respublikos Seimo priimtą įstatymą.\n\nRESPUBLIKOS PREZIDENTAS                                                                  VALDAS ADAMKUS\n______________"
    }
  ],
  "definitions": [
    {
      "term": "Apdraustieji asmenys",
      "definition": "kaip ši sąvoka apibrėžta Valstybinio socialinio draudimo įstatyme (toliau – apdraustieji).",
      "source_provision": "art2"
    },
    {
      "term": "Biudžetiniai metai",
      "definition": "metai, kurie prasideda sausio 1 dieną ir baigiasi gruodžio 31 dieną.",
      "source_provision": "art2"
    },
    {
      "term": "Draudėjai",
      "definition": "kaip ši sąvoka apibrėžta Valstybinio socialinio draudimo įstatyme.",
      "source_provision": "art2"
    },
    {
      "term": "Draudžiamųjų pajamų bazė",
      "definition": "apdraustųjų pajamos, nuo kurių privalo būti skaičiuojamos valstybinio socialinio draudimo įmokos (toliau – įmokos).",
      "source_provision": "art2"
    },
    {
      "term": "Fondo administravimo įstaigos",
      "definition": "kaip ši sąvoka apibrėžta Valstybinio socialinio draudimo įstatyme.",
      "source_provision": "art2"
    },
    {
      "term": "Fondo biudžetas",
      "definition": "šiame įstatyme nustatytų Fondo pajamų ir išlaidų planas biudžetiniams metams.",
      "source_provision": "art2"
    },
    {
      "term": "Fondo biudžeto rezultatas (perteklius arba deficitas)",
      "definition": "skirtumas tarp Fondo biudžetinių metų pajamų ir išlaidų.",
      "source_provision": "art2"
    },
    {
      "term": "Fondo biudžeto pajamų ir išlaidų klasifikacija",
      "definition": "Fondo biudžeto pajamų ir išlaidų klasifikavimas pagal jų pobūdį ir paskirtį.",
      "source_provision": "art2"
    },
    {
      "term": "Fondo sukauptas rezervas",
      "definition": "į Fondo biudžeto apskaitą įtraukto turto dalis, likusi iš viso į Fondo biudžeto apskaitą įtraukto turto atėmus Fondo įsipareigojimus.",
      "source_provision": "art2"
    },
    {
      "term": "Ilgalaikis materialusis ir nematerialusis turtas",
      "definition": "kaip šis turtas apibrėžtas Valstybės ir savivaldybių turto valdymo, naudojimo ir disponavimo juo įstatyme.",
      "source_provision": "art2"
    },
    {
      "term": "Įmokų tarifai",
      "definition": "draudėjų, apdraustųjų, savarankiškai dirbančių ar valstybiniu savanoriškuoju socialiniu draudimu apsidraudusių asmenų mokamų įmokų dydžių matas atskiroms socialinio draudimo rūšims, nustatomas siekiant užtikrinti pakankamą finansavimą šių rūšių socialiniam draudimui vykdyti. Tarifai yra išreiškiami procentais nuo draudžiamųjų pajamų bazės arba socialiniam draudimui deklaruojamų pajamų sumos, arba valstybinės socialinio draudimo bazinės pensijos dydžio ir tvirtinami Valstybinio socialinio draudimo fondo biudžeto rodiklių patvirtinimo įstatymu kiekvieniems biudžetiniams metams.",
      "source_provision": "art2"
    },
    {
      "term": "Į Fondo biudžeto apskaitą įtrauktas turtas",
      "definition": "kaip šis turtas apibrėžtas Valstybinio socialinio draudimo įstatymo 19 straipsnyje.",
      "source_provision": "art2"
    },
    {
      "term": "Kasos apyvartos lėšos",
      "definition": "lėšos Fondo administravimo įstaigų bankų sąskaitose, būtinos pinigų cirkuliacijai užtikrinti, ir kaupiamųjų pensijų socialinio draudimo įmokų sąskaitoje.",
      "source_provision": "art2"
    },
    {
      "term": "Pinigų srautai",
      "definition": "Fondo biudžeto faktinės grynųjų pinigų įplaukos ir išlaidos pagal veiklos pobūdį.",
      "source_provision": "art2"
    },
    {
      "term": "Savarankiškai dirbantys asmenys",
      "definition": "kaip ši sąvoka apibrėžta Valstybinio socialinio draudimo įstatyme.\n\nANTRASIS SKIRSNIS\nFONDO BIUDŽETO PAJAMOS, IŠLAIDOS, PINIGŲ SRAUTAI, JŲ PLANAVIMAS IR FONDO SUKAUPTAS REZERVAS",
      "source_provision": "art2"
    }
  ]
}

{
  "id": "lt-law-xiv-3111",
  "type": "statute",
  "title": "Lietuvos Respublikos produktų saugos įstatymo Nr. VIII-1206 pakeitimo įstatymas",
  "short_name": "XIV-3111",
  "status": "in_force",
  "issued_date": "2024-11-12",
  "in_force_date": "2024-12-13",
  "url": "https://e-tar.lt/portal/lt/legalAct/3219a7a2a8af11ef90b5ee8931e5ce5e/hHyXujKrSU",
  "provisions": [
    {
      "provision_ref": "art1",
      "section": "1",
      "title": "1 straipsnis. Lietuvos Respublikos produktų saugos įstatymo Nr. VIII-1206 nauja redakcija",
      "content": "Pakeisti Lietuvos Respublikos produktų saugos įstatymą Nr. VIII-1206 ir jį išdėstyti taip:\n\n„LIETUVOS RESPUBLIKOS\nPRODUKTŲ SAUGOS\nĮSTATYMAS\n\nPIRMASIS SKIRSNIS\nBENDROSIOS NUOSTATOS"
    },
    {
      "provision_ref": "art1",
      "section": "1",
      "title": "1 straipsnis. Įstatymo paskirtis ir tikslas",
      "content": "1. Šis įstatymas nustato produktų saugos reguliavimo ir informacijos apie pavojingus gaminius teikimo tvarką, ekonominės veiklos vykdytojų, paslaugų teikėjų ir elektroninių prekyviečių paslaugų teikėjų pareigas ir atsakomybę užtikrinant produktų saugą ir rinkos priežiūros, rinkos ribojimo priemonių taikymo bei produkto saugos ekspertizės pagrindus.\n\n2. Šio įstatymo tikslas – užtikrinti, kad rinkai būtų pateikiami ir tiekiami tik saugūs produktai.\n\n3. Šio įstatymo nuostatos suderintos su Europos Sąjungos teisės aktais, nurodytais šio įstatymo priede."
    },
    {
      "provision_ref": "art2",
      "section": "2",
      "title": "2 straipsnis. Įstatymo taikymas",
      "content": "1. Šis įstatymas taikomas kartu su Reglamentu (ES) 2023/988 ir jo įgyvendinamaisiais teisės aktais.\n\n2. Šis įstatymas taikomas:\n\n1) Reglamento (ES) 2023/988 3 straipsnio 1 punkte nurodytiems gaminiams:\n\na) pateikiamiems ar tiekiamiems rinkai gaminiams, jeigu Europos Sąjungos teisės aktai ir (ar) jų įgyvendinamieji Lietuvos Respublikos teisės aktai nenustato konkrečių jų saugos reikalavimų;\n\nb) pateikiamiems ar tiekiamiems rinkai gaminiams, kurių konkrečius saugos reikalavimus nustato Europos Sąjungos teisės aktai ir (ar) jų įgyvendinamieji Lietuvos Respublikos teisės aktai, jeigu kiti įstatymai nenustato kitaip;\n\n2) vartotojams teikiamoms paslaugoms.\n\n3. Šis įstatymas taikomas rinkai pateiktiems ar tiekiamiems produktams, neatsižvelgiant į jų pardavimo būdus, įskaitant prekybą elektroninėmis priemonėmis, taip pat rinkai pateiktiems ar tiekiamiems panaudotiems, pataisytiems ar atnaujintiems gaminiams, išskyrus Reglamento (ES) 2023/988 2 straipsnio 3 dalyje nurodytus gaminius, kuriems šis reglamentas netaikomas.\n\n4. Šis įstatymas netaikomas Reglamento (ES) 2023/988 2 straipsnio 2 dalyje nurodytais atvejais."
    },
    {
      "provision_ref": "art3",
      "section": "3",
      "title": "3 straipsnis. Pagrindinės šio įstatymo sąvokos",
      "content": "1. Pavojinga paslauga – paslauga, kuri neatitinka saugios paslaugos reikalavimų.\n\n2. Pavojingas produktas – pavojingas gaminys arba pavojinga paslauga.\n\n3. Produktas – gaminys arba paslauga.\n\n4. Saugi paslauga – paslauga, kuri teikiama nepažeidžiant teisės aktuose paslaugai nustatytų saugos reikalavimų ir teikimo metu ar vėliau nekelia jokio pavojaus arba kelia vartotojų gyvybei ir sveikatai minimalų pavojų, kuris laikomas priimtinu ir atitinkančiu aukštą vartotojų saugos ir sveikatos apsaugos lygį.\n\n5. Saugus produktas – saugus gaminys arba saugi paslauga.\n\n6. Produkto saugos ekspertizė – produkto, kuriam teisės aktais nėra nustatyti specialieji saugos reikalavimai, arba produkto, kuris atitinka specialiuosius saugos reikalavimus, tačiau yra pagrindo manyti, kad jis gamintojo ar paslaugų teikėjo nustatytomis ar įprastomis naudojimo sąlygomis yra pavojingas, savybių įvertinimas ir išvados dėl jo saugos pateikimas.\n\n7. Šiame įstatyme vartojamos sąvokos „paslauga“ ir „paslaugų teikėjas“ suprantamos taip, kaip apibrėžiamos Lietuvos Respublikos vartotojų teisių apsaugos įstatyme. Šiame įstatyme vartojama sąvoka „taisomasis veiksmas“ suprantama taip, kaip apibrėžiama 2019 m. birželio 20 d. Europos Parlamento ir Tarybos reglamente (ES) 2019/1020 dėl rinkos priežiūros ir gaminių atitikties, kuriuo iš dalies keičiama Direktyva 2004/42/EB ir reglamentai (EB) Nr. 765/2008 ir (ES) Nr. 305/2011, su visais pakeitimais. Kitos šiame įstatyme vartojamos sąvokos suprantamos taip, kaip apibrėžiamos Reglamente (ES) 2023/988."
    },
    {
      "provision_ref": "art4",
      "section": "4",
      "title": "4 straipsnis. Produktų saugos reikalavimai ir saugos vertinimas",
      "content": "1. Šio įstatymo 2 straipsnio 2 dalies 1 punkto a papunktyje nurodytų gaminių bendrąjį saugos reikalavimą, saugos vertinimo aspektus, elementus ir atitikties bendrajam saugos reikalavimui prezumpciją nustato Reglamentas (ES) 2023/988.\n\n2. Šio įstatymo 2 straipsnio 2 dalies 1 punkto b papunktyje nurodytų gaminių bendrąjį saugos reikalavimą ir saugos vertinimą nustato Europos Sąjungos teisės aktai, nustatantys tam tikrų gaminių konkrečius saugos reikalavimus, ir (ar) jų įgyvendinamieji Lietuvos Respublikos teisės aktai, taip pat Reglamentas (ES) 2023/988, kaip nurodyta jo 2 straipsnio 1 dalyje.\n\n3. Paslaugų teikėjų vartotojams teikiamos paslaugos turi būti saugios. Paslaugų saugą reglamentuoja šis įstatymas.\n\n4. Preziumuojama, kad paslauga yra saugi, jeigu ji atitinka teisės aktų nustatytus sveikatos ir saugos reikalavimus, o kai tokie reikalavimai nenustatyti – taikomus Lietuvos ar Europos standartus.\n\n5. Šio straipsnio 4 dalyje nurodyta prezumpcija neužkerta kelio rinkos priežiūros institucijai įgyvendinti jai suteiktus rinkos priežiūros įgaliojimus, jeigu yra pagrįstų duomenų, kad paslauga yra pavojinga.\n\n6. Kai teisės aktuose nėra nustatytų teikiamos paslaugos sveikatos ir saugos reikalavimų ir nėra atitinkamų Lietuvos ar Europos standartų, šio straipsnio 4 dalyje nurodyta prezumpcija netaikoma ir vertinant, ar paslauga yra saugi, atsižvelgiama į:\n\n1) tarptautinius standartus;\n\n2) savanoriško sertifikavimo arba atitikties vertinimo sistemas;\n\n3) gerosios praktikos kodeksus, taikomus teikiant tą paslaugą;\n\n4) pagrįstus vartotojų lūkesčius dėl saugos;\n\n5) atsargumo principą.\n\n7. Galimybė užtikrinti aukštesnį paslaugos saugos lygį arba gauti mažesnį pavojų keliančią paslaugą nėra pagrindas tą paslaugą laikyti pavojinga.\n\nANTRASIS SKIRSNIS\nPRODUKTŲ SAUGOS REGULIAVIMAS IR PRANEŠIMŲ APIE PAVOJINGUS GAMINIUS TEIKIMAS"
    },
    {
      "provision_ref": "art5",
      "section": "5",
      "title": "5 straipsnis. Lietuvos Respublikos Vyriausybės ar jos įgaliotų institucijų kompetencija reguliuojant produktų saugą",
      "content": "1. Vyriausybė ar jos įgaliotos institucijos nustato privalomus produktų saugos reikalavimus ir produktų atitikties vertinimo tvarką, jeigu tokie reikalavimai nenustatyti Europos Sąjungos teisės aktuose ir Europos standartuose, nuorodos į kuriuos paskelbtos Europos Sąjungos oficialiajame leidinyje.\n\n2. Šio straipsnio 1 dalyje nurodyti reikalavimai turi atitikti Europos Sąjungos teisę, Pasaulio prekybos organizacijos ir kitų tarptautinių teisės aktų reikalavimus."
    },
    {
      "provision_ref": "art6",
      "section": "6",
      "title": "6 straipsnis. Pranešimų apie pavojingus gaminius ir taisomuosius veiksmus teikimas",
      "content": "Rinkos priežiūros institucijos, ekonominės veiklos vykdytojai ir elektroninių prekyviečių paslaugų teikėjai pranešimus apie pavojingus gaminius ir taisomuosius veiksmus teikia per skubių įspėjimų sistemą Reglamento (ES) 2023/988 nustatyta tvarka.\n\nTREČIASIS SKIRSNIS\nEKONOMINĖS VEIKLOS VYKDYTOJŲ, PASLAUGŲ TEIKĖJŲ IR ELEKTRONINIŲ PREKYVIEČIŲ PASLAUGŲ TEIKĖJŲ PAREIGOS UŽTIKRINANT PRODUKTŲ SAUGĄ"
    },
    {
      "provision_ref": "art7",
      "section": "7",
      "title": "7 straipsnis. Ekonominės veiklos vykdytojų pareigos užtikrinant gaminių saugą",
      "content": "1. Šio įstatymo 2 straipsnio 2 dalies 1 punkto a papunktyje nurodytų gaminių gamintojų, įgaliotųjų atstovų, importuotojų ir platintojų pareigas užtikrinant gaminių saugą nustato Reglamentas (ES) 2023/988.\n\n2. Šio įstatymo 2 straipsnio 2 dalies 1 punkto b papunktyje nurodytų gaminių gamintojų, įgaliotųjų atstovų, importuotojų ir platintojų pareigas užtikrinant gaminių saugą nustato Europos Sąjungos teisės aktai, nustatantys konkrečius tam tikrų gaminių saugos reikalavimus, ir (ar) Europos Sąjungos teisės aktų įgyvendinamieji Lietuvos Respublikos teisės aktai bei Reglamentas (ES) 2023/988.\n\n3. Gamintojai ir importuotojai turi užtikrinti, kad prie gaminio būtų pridėtos aiškios instrukcijos ir saugos informacija vartotojams Lietuvos Respublikos valstybine kalba, išskyrus Reglamento (ES) 2023/988 9 straipsnio 7 dalyje ir 11 straipsnio 4 dalyje nustatytus atvejus.\n\n4. Ekonominės veiklos vykdytojas turi atlyginti vartotojui turtinę ir neturtinę žalą, kurią šis patyrė naudodamas pavojingą gaminį."
    },
    {
      "provision_ref": "art8",
      "section": "8",
      "title": "8 straipsnis. Paslaugų teikėjų pareigos užtikrinant paslaugų saugą",
      "content": "Paslaugų teikėjai privalo:\n\n1) teikti vartotojams tik saugias paslaugas;\n\n2) teikti vartotojams aiškias siūlomų paslaugų instrukcijas ir saugos informaciją valstybine kalba. Ši informacija turi būti parengta lengvai suprantama kalba;\n\n3) žinoti apie galimą su paslaugomis susijusį pavojų vartotojams;\n\n4) sužinoję apie teikiamų paslaugų keliamą pavojų vartotojams, imtis taisomųjų veiksmų pavojui pašalinti;\n\n5) sužinoję, kad teikiamos paslaugos yra pavojingos, nedelsdami, bet ne vėliau kaip kitą dieną nuo šios aplinkybės sužinojimo dienos nutraukti tų paslaugų teikimą ir ne vėliau kaip per 3 kalendorines dienas nuo kilusio pavojaus pašalinimo ar sumažinimo dienos apie tai informuoti rinkos priežiūros instituciją ir vartotojus, kuriuos galima identifikuoti ir kuriems buvo suteiktos pavojingos paslaugos;\n\n6) sužinoję apie nelaimingą atsitikimą, įvykusį dėl jų teikiamų ar suteiktų paslaugų, nedelsdami, bet ne vėliau kaip kitą dieną nuo šios aplinkybės sužinojimo dienos apie tai informuoti rinkos priežiūros instituciją;\n\n7) bendradarbiauti su rinkos priežiūros institucija, siekiant išvengti teikiamų paslaugų keliamo pavojaus vartotojams arba jį sumažinti;\n\n8) atlyginti vartotojams turtinę ir neturtinę žalą, kurią jie patyrė naudodamiesi paslaugų teikėjų paslaugomis;\n\n9) atlikti kitas šiame įstatyme ir kituose produktų saugą reglamentuojančiuose teisės aktuose nustatytas pareigas."
    },
    {
      "provision_ref": "art9",
      "section": "9",
      "title": "9 straipsnis. Elektroninių prekyviečių paslaugų teikėjų pareigos užtikrinant gaminių saugą",
      "content": "Elektroninių prekyviečių paslaugų teikėjų pareigas užtikrinant gaminių saugą nustato Reglamentas (ES) 2023/988."
    },
    {
      "provision_ref": "art10",
      "section": "10",
      "title": "10 straipsnis. Vartotojų informavimas apie gaminių saugą",
      "content": "1. Kai gaminys atšaukiamas dėl saugos arba kai vartotojams turi būti pateiktas perspėjimas dėl saugos, ekonominės veiklos vykdytojai ir elektroninių prekyviečių paslaugų teikėjai apie tai turi informuoti vartotojus Reglamento (ES) 2023/988 nustatyta tvarka. Perspėjimai dėl saugos ir su gaminiu susijusi saugos informacija, kurie turi būti teikiami vartotojams pagal Reglamentą (ES) 2023/988, turi būti teikiami valstybine kalba.\n\n2. Pranešimo vartotojams apie gaminio atšaukimą dėl saugos turinio ir formos reikalavimus nustato Reglamentas (ES) 2023/988 ir jo įgyvendinamieji Europos Sąjungos teisės aktai. Šis pranešimas turi būti pateiktas valstybine kalba.\n\n3. Kai gaminys atšaukiamas dėl saugos, vartotojų teisių gynimo priemones nustato Reglamentas (ES) 2023/988.\n\nKETVIRTASIS SKIRSNIS\nRINKOS PRIEŽIŪRA"
    },
    {
      "provision_ref": "art11",
      "section": "11",
      "title": "11 straipsnis. Rinkos priežiūra",
      "content": "1. Reglamento (ES) 2023/988, šio įstatymo ir kitų teisės aktų, reguliuojančių produktų saugą, nustatytų reikalavimų laikymąsi prižiūri šios rinkos priežiūros institucijos:\n\n1) Valstybinė vartotojų teisių apsaugos tarnyba;\n\n2) kitais įstatymais arba tokių įstatymų įgaliotų valstybės institucijų priimtu teisės aktu įgaliotos rinkos priežiūros institucijos.\n\n2. Rinkos priežiūros institucija turi Reglamente (ES) 2019/1020 ir Reglamento (ES) 2023/988 23 straipsnyje nustatytus įgaliojimus."
    },
    {
      "provision_ref": "art12",
      "section": "12",
      "title": "12 straipsnis. Rinkos priežiūros institucijų, ekonominės veiklos vykdytojų, paslaugų teikėjų ir elektroninių prekyviečių paslaugų teikėjų teisės ir pareigos atliekant rinkos priežiūrą",
      "content": "1. Rinkos priežiūros institucijos, atlikdamos rinkos priežiūrą, turi teisę:\n\n1) tikrinti, ar laikomasi Reglamento (ES) 2023/988, šio įstatymo ir kitų produktų saugą reguliuojančių teisės aktų reikalavimų, organizuoti produkto saugos ekspertizę, įskaitant atvejus, kai produktas jau pateiktas rinkai ir laikomas saugiu iki pat jo sunaudojimo ar suteikimo, ir kaupti duomenis produktų saugos klausimais;\n\n2) nurodyti ekonominės veiklos vykdytojams, paslaugų teikėjams ir (ar) elektroninių prekyviečių paslaugų teikėjams, kad produktas, kuris konkrečiomis aplinkybėmis gali kelti pavojų, būtų paženklintas valstybine kalba surašytais, aiškiais ir lengvai suprantamais įspėjimais apie galimą su juo susijusį pavojų vartotojo gyvybei ir sveikatai;\n\n3) nustatyti išankstines produkto, kuris konkrečiomis aplinkybėmis gali kelti pavojų, pateikimo ir tiekimo rinkai sąlygas, kuriomis siekiama užtikrinti jo saugą;\n\n4) nurodyti ekonominės veiklos vykdytojams, paslaugų teikėjams ir (ar) elektroninių prekyviečių paslaugų teikėjams, kad apie produkto, kuris gali kelti pavojų vartotojų grupėms, galimą pavojų šios vartotojų grupės būtų įspėtos laiku ir aiškiai, įskaitant įspėjimų dėl tokio pavojaus paskelbimą;\n\n5) gauti iš valstybės ir savivaldybių institucijų, kitų fizinių ir juridinių asmenų Reglamento (ES) 2023/988, šio įstatymo ir kitų teisės aktų, nustatančių produktų saugos reikalavimus, pažeidimams tirti reikalingą informaciją ir dokumentus;\n\n6) gauti iš ekonominės veiklos vykdytojų, paslaugų teikėjų ir (ar) elektroninių prekyviečių paslaugų teikėjų Reglamento (ES) 2023/988, šio įstatymo ir kitų teisės aktų, nustatančių produktų saugos reikalavimus, pažeidimams tirti reikalingą informaciją ir dokumentus, kitą Reglamente (ES) 2023/988 nurodytą informaciją ir dokumentus;\n\n7) rinkos priežiūros institucijos pareigūnui ar valstybės tarnautojui pateikus tarnybinį pažymėjimą ir pavedimą atlikti veiklos patikrinimą bei dalyvaujant ekonominės veiklos vykdytojui, paslaugų teikėjui ir (ar) elektroninės prekyvietės paslaugų teikėjui ar jo įgaliotam asmeniui, darbo metu patekti į Lietuvos Respublikoje esančius jų naudojamus teritoriją, pastatus, patalpas, kuriuose gaminami, parduodami arba laikomi (sandėliuojami) gaminiai arba teikiamos paslaugos, taip pat į transporto priemones ir atlikti veiklos patikrinimus, o tais atvejais, kai trukdoma atlikti veiklos patikrinimą, – pasitelkti policiją. Į fizinio asmens gyvenamąsias patalpas rinkos priežiūros institucijos pareigūnai ar valstybės tarnautojai turi teisę patekti tik tuo atveju, kai šis fizinis asmuo sutinka;\n\n8) imti gaminių ėminius Vyriausybės ar jos įgaliotos institucijos nustatyta tvarka ir tikrinti jų saugą;\n\n9) reikalauti, kad ekonominės veiklos vykdytojai, paslaugų teikėjai ir (ar) elektroninių prekyviečių paslaugų teikėjai ar jų įgalioti asmenys pateiktų paaiškinimus žodžiu ar raštu;\n\n10) siūlyti kompetentingai institucijai sustabdyti ar panaikinti licencijos verstis ta ekonomine veikla galiojimą asmenims, kurių pateikti ir tiekiami rinkai produktai yra pavojingi, kai tokį licencijos galiojimo sustabdymo ar panaikinimo pagrindą numato tos ekonominės veiklos licencijavimą reglamentuojantis įstatymas;\n\n11) nustačiusios Reglamento (ES) 2023/988 ar produktų saugą reguliuojančių kitų teisės aktų reikalavimų pažeidimą, reikalauti, kad ekonominės veiklos vykdytojai, paslaugų teikėjai ir (ar) elektroninės prekyvietės paslaugų teikėjai imtųsi taisomųjų veiksmų, būtų pašalinta neatitiktis arba pavojus, ir aiškiai informuoti vartotojus apie su atitinkamu produktu susijusį pavojų;\n\n12) šio įstatymo 13 straipsnyje nustatyta tvarka duoti privalomus nurodymus iš elektroninės sąsajos pašalinti informaciją, kuria teikiamas pavojingo gaminio pasiūlymas, panaikinti galimybę šią informaciją pasiekti arba pateikti aiškų įspėjimą vartotojams;\n\n13) šio įstatymo nustatytais pagrindais ir tvarka taikyti rinkos ribojimo priemones;\n\n14) įgyvendinti kitas Reglamente (ES) 2019/1020 ir (ar) Reglamente (ES) 2023/988 nustatytas rinkos priežiūros institucijos teises.\n\n2. Rinkos priežiūros institucijos, atlikdamos rinkos priežiūrą, privalo:\n\n1) užtikrinti, kad visos priemonės, kurių jos imasi, atitiktų pavojaus rimtumą ir būtų tinkamai įvertintos šių priemonių naudojimo pasekmės;\n\n2) skatinti savanoriškus ekonominės veiklos vykdytojų, paslaugų teikėjų ir elektroninių prekyviečių paslaugų teikėjų veiksmus, kuriais siekiama užtikrinti produktų saugą, taip pat skatinti gaminių saugos gerosios praktikos kodeksų rengimą ir taikymą;\n\n3) perduoti teisėsaugos institucijoms informaciją apie teisės aktų, reguliuojančių produktų saugą, pažeidimus, kai šie produktai, ekonominės veiklos vykdytojui, paslaugų teikėjui ar elektroninės prekyvietės paslaugų teikėjui žinant apie vartotojo gyvybei ir sveikatai keliamą ne minimalų pavojų, galėjo pakenkti ar pakenkė žmonių sveikatai arba dėl to juos ištiko mirtis;\n\n4) užtikrinti iš ekonominės veiklos vykdytojo, paslaugų teikėjo ir elektroninės prekyvietės paslaugų teikėjo gautos informacijos, sudarančios komercinę paslaptį, konfidencialumą;\n\n5) rinkti, kaupti, apdoroti ir analizuoti statistinius duomenis apie pavojingų gaminių gamybą, importą ir tiekimą rinkai, paslaugų teikimą, taip pat informaciją apie bet kokius produktų keliamo pavojaus didėjimą ar mažėjimą galinčius lemti veiksnius.\n\n3. Ekonominės veiklos vykdytojai, paslaugų teikėjai, elektroninių prekyviečių paslaugų teikėjai ir (arba) jų įgalioti asmenys turi teisę:\n\n1) dalyvauti rinkos priežiūros institucijos pareigūnams ar valstybės tarnautojams atliekant jų veiklos patikrinimą;\n\n2) neįsileisti veiklos patikrinimą atliekančios rinkos priežiūros institucijos pareigūnų ar valstybės tarnautojų į savo teritoriją, pastatus, patalpas, taip pat į transporto priemones ir neleisti jiems atlikti veiklos patikrinimo, jeigu šie asmenys nepateikia savo tarnybinio pažymėjimo ir pavedimo atlikti veiklos patikrinimą;\n\n3) susipažinti su veiklos patikrinimo metu surinkta medžiaga, žodžiu arba raštu pateikti dėl jos pastabų arba paaiškinimų;\n\n4) Lietuvos Respublikos administracinių bylų teisenos įstatymo nustatyta tvarka apskųsti rinkos priežiūros institucijos veiksmus arba neveikimą, taip pat sprendimus, kuriais įforminti veiklos patikrinimo rezultatai.\n\n4. Ekonominės veiklos vykdytojai, paslaugų teikėjai, elektroninių prekyviečių paslaugų teikėjai ir (arba) jų įgalioti asmenys, atliekant jų veiklos patikrinimą, privalo:\n\n1) vykdyti rinkos priežiūros institucijų nurodymus ir reikalavimus;\n\n2) sudaryti galimybę rinkos priežiūros institucijų pareigūnams ar valstybės tarnautojams patekti į Lietuvos Respublikoje esančius jų naudojamus teritoriją, pastatus, patalpas, kuriuose gaminami, parduodami arba saugomi (sandėliuojami) gaminiai arba teikiamos paslaugos, ir užtikrinti veiklos patikrinimui atlikti reikiamas sąlygas;\n\n3) paskirti įgaliotą asmenį, kuris dalyvautų atliekant veiklos patikrinimą ir bendradarbiautų su šį patikrinimą atliekančia rinkos priežiūros institucija;\n\n4) pateikti rinkos priežiūros institucijų pareigūnams ar valstybės tarnautojams visą veiklos patikrinimui atlikti būtiną ir reikalingą informaciją, duomenis ir dokumentus (neatsižvelgiant į tai, kokioje laikmenoje jie saugomi), jų kopijas ir išrašus."
    },
    {
      "provision_ref": "art13",
      "section": "13",
      "title": "13 straipsnis. Privalomi nurodymai elektroninių prekyviečių paslaugų teikėjams, ekonominės veiklos vykdytojams ir paslaugų teikėjams",
      "content": "1. Rinkos priežiūros institucija, nustačiusi, kad elektroninėje prekyvietėje vartotojams pateikta informacija, kuria teikiamas pavojingo gaminio pasiūlymas, turi teisę duoti privalomą nurodymą elektroninės prekyvietės paslaugų teikėjui iš savo elektroninės sąsajos pašalinti šią informaciją, panaikinti prieigą prie jos ar pateikti aiškų įspėjimą vartotojams. Tokie privalomi nurodymai turi atitikti 2022 m. spalio 19 d. Europos Parlamento ir Tarybos reglamento (ES) 2022/2065 dėl bendrosios skaitmeninių paslaugų rinkos, kuriuo iš dalies keičiama Direktyva 2000/31/EB, (Skaitmeninių paslaugų akto) 9 straipsnio 2 dalyje nustatytas sąlygas. Kai yra Reglamento (ES) 2023/988 nustatytos sąlygos, rinkos priežiūros institucija turi teisę duoti privalomus nurodymus elektroninės prekyvietės paslaugų teikėjui pašalinti iš savo elektroninės sąsajos visą tapačią informaciją, susijusią su pavojingo gaminio pasiūlymu, panaikinti prieigą prie tapataus turinio arba pateikti aiškų įspėjimą vartotojams.\n\n2. Rinkos priežiūros institucija turi teisę duoti privalomus nurodymus elektroninės prekyvietės paslaugų teikėjams, kurių įsisteigimo vieta yra Lietuvos Respublikoje arba kurie teikia tarpininkavimo paslaugas Lietuvos Respublikoje, neatsižvelgiant į tai, kur yra jų įsisteigimo vieta.\n\n3. Informacija apie rinkos priežiūros institucijos privalomus nurodymus elektroninės prekyvietės paslaugų teikėjams perduodama Lietuvos Respublikos informacinės visuomenės paslaugų įstatymo 21 straipsnyje nustatyta tvarka.\n\n4. Rinkos priežiūros institucija, nustačiusi, kad elektroninėje sąsajoje vartotojams pateikta informacija, kuria pateiktas pavojingo produkto pasiūlymas, turi teisę duoti privalomą nurodymą ekonominės veiklos vykdytojui ar paslaugų teikėjui iš savo elektroninės sąsajos pašalinti šią informaciją, panaikinti prieigą prie jos ar pateikti aiškų įspėjimą vartotojams Reglamento (ES) 2019/1020 nustatyta tvarka.\n\n5. Privalomi nurodymai pašalinti informaciją arba panaikinti galimybę ją pasiekti duodami ir vykdomi Lietuvos Respublikos elektroninių ryšių įstatymo 98 straipsnyje nustatyta tvarka."
    },
    {
      "provision_ref": "art14",
      "section": "14",
      "title": "14 straipsnis. Informacijos prieinamumas visuomenei",
      "content": "1. Rinkos priežiūros institucija skelbia savo interneto svetainėje informaciją apie produktų keliamą pavojų vartotojų gyvybei ir sveikatai, įskaitant informaciją apie produktų identifikaciją, pavojaus pobūdį ir priemones, kurių imtasi jai pašalinti, nepažeisdama asmens duomenų, komercinių ir kitų paslapčių teisinę apsaugą reglamentuojančių teisės aktų reikalavimų.\n\n2. Rinkos priežiūros institucija imasi būtinų priemonių, kad jos pareigūnai, valstybės tarnautojai ir darbuotojai, dirbantys pagal darbo sutartį, būtų įpareigoti neatskleisti Reglamento (ES) 2023/988 ir šio įstatymo įgyvendinimo tikslais gautos informacijos, kuri pagal ekonominės veiklos vykdytojo, paslaugų teikėjo ar elektroninės prekyvietės paslaugų teikėjo pateiktą prašymą rinkos priežiūros institucijai laikoma jų komercine paslaptimi arba kita konfidencialia informacija, išskyrus informaciją apie produktų saugą, kuri turi būti paskelbta, kad būtų galima apsaugoti vartotojų gyvybę ir sveikatą.\n\n3. Komercinės paslapties arba kitos konfidencialios informacijos saugojimas netrukdo rinkos priežiūros institucijai šią informaciją naudoti rinkos stebėsenai ir priežiūrai.\n\n4. Komercine paslaptimi negali būti laikomi šie produkto duomenys:\n\n1) produkto pavadinimas ir identifikavimo duomenys;\n\n2) galimi produkto pakeitimo į saugų būdai ir priemonės;\n\n3) atliktų produkto poveikio vartotojų gyvybei ir sveikatai tyrimų rezultatai;\n\n4) detoksikacijos ir (ar) saugaus sunaikinimo metodai;\n\n5) produkto tyrimo metodai;\n\n6) potencialiai pavojingos produkto sudedamosios dalys;\n\n7) su paslaugos teikimu susiję potencialiai pavojingi veiksniai.\n\n5. Rinkos priežiūros institucija neatskleidžia Europos Komisijos, kitų Europos Sąjungos valstybių narių rinkos priežiūros institucijų vidaus dokumentų ir tarpusavio komunikacijos dokumentų.\n\nPENKTASIS SKIRSNIS\nRINKOS RIBOJIMO PRIEMONĖS"
    },
    {
      "provision_ref": "art15",
      "section": "15",
      "title": "15 straipsnis. Rinkos ribojimo priemonių taikymo pagrindai",
      "content": "1. Šio įstatymo 16 straipsnio 1 dalies 1 punkte nurodyta rinkos ribojimo priemonė taikoma, kai tenkinama bent viena iš šių sąlygų:\n\n1) produktas neatitinka nustatytų saugos reikalavimų, bet neatitiktį galima pašalinti;\n\n2) jeigu yra pagrindo manyti, kad produktas yra pavojingas, nors jis ir atitinka bendrojo saugos reikalavimo prezumpciją;\n\n3) jeigu per Reglamente (ES) 2023/988 nurodytą skubių įspėjimų sistemą gaunamas pranešimas apie didelį pavojų keliantį gaminį.\n\n2. Šio įstatymo 16 straipsnio 1 dalies 2 punkte nurodyta rinkos ribojimo priemonė taikoma, jeigu:\n\n1) rinkos priežiūros institucija nustato, kad yra Reglamento (ES) 2019/1020 19 straipsnyje nurodyti pagrindai;\n\n2) ekonominės veiklos vykdytojas ar elektroninės prekyvietės paslaugų teikėjas nesiima rinkos priežiūros institucijos nurodytų taisomųjų veiksmų pagal Reglamento (ES) 2019/1020 16 straipsnį arba nepašalinamas produkto keliamas didelis pavojus.\n\n3. Sprendimus dėl šio įstatymo 16 straipsnio 1 dalyje nurodytų rinkos ribojimo priemonių taikymo priima rinkos priežiūros institucija, atlikusi ekonominės veiklos vykdytojo, paslaugų teikėjo ir (ar) elektroninės prekyvietės paslaugų teikėjo veiklos patikrinimą.\n\n4. Rinkos priežiūros institucija, priėmusi sprendimą dėl rinkos ribojimo priemonių taikymo, kontroliuoja jo įgyvendinimą."
    },
    {
      "provision_ref": "art16",
      "section": "16",
      "title": "16 straipsnis. Rinkos ribojimo priemonės",
      "content": "1. Rinkos priežiūros institucija šio įstatymo 15 straipsnyje nurodytais rinkos ribojimo priemonių taikymo pagrindais turi teisę šiame įstatyme nustatyta tvarka taikyti šias rinkos ribojimo priemones:\n\n1) priimti sprendimą laikinai (ne ilgesniam kaip 6 mėnesių laikotarpiui) uždrausti tiekti rinkai ir demonstruoti bet kokį produktą, dėl kurio kyla pagrįstų įtarimų, kad jis gali būti pavojingas, ir (ar) elektroninėje sąsajoje pateikti informaciją, kuria teikiamas tokio produkto pasiūlymas. Priėmusi šį sprendimą, rinkos priežiūros institucija įpareigoja ekonominės veiklos vykdytoją savo lėšomis atlikti produkto saugos vertinimą, iki sprendime nurodyto termino pabaigos pateikti šio vertinimo rezultatus arba pašalinti nustatytas produkto saugos reikalavimų neatitiktis ir iki sprendime nurodyto termino pabaigos pateikti informaciją apie šių neatitikčių šalinimo būdus ir rezultatus;\n\n2) uždrausti bet kokio pavojingo produkto tiekimą rinkai, toliau imtis priemonių, kuriomis būtų užtikrintas šio draudimo laikymasis, ir (ar) uždrausti elektroninėje sąsajoje pateikti informaciją, susijusią su pavojingo produkto pasiūlymu.\n\n2. Rinkos priežiūros institucija, priėmusi šio straipsnio 1 dalies 1 punkte nurodytą sprendimą, ne vėliau kaip per 20 darbo dienų nuo jame nurodyto termino pabaigos arba, jeigu ekonominės veiklos vykdytojas, paslaugų teikėjas ar elektroninės prekyvietės paslaugos teikėjas šio straipsnio 1 dalies 1 punkte nurodytą informaciją pateikia anksčiau, ne vėliau kaip per 20 darbo dienų nuo šios informacijos gavimo dienos atlieka ekonominės veiklos vykdytojo, paslaugų teikėjo ar elektroninės prekyvietės paslaugos teikėjo veiklos patikrinimą ir (arba) produkto saugos ekspertizę, įvertindama produkto atitiktį produktų saugos reikalavimams. Jeigu yra objektyvių priežasčių ir šias priežastis pagrindžiančių įrodymų, produkto saugos ekspertizės atlikimo terminas rinkos priežiūros institucijos atskiru sprendimu gali būti pratęsiamas, bet ne ilgesniam kaip 6 mėnesių terminui. Jeigu ekonominės veiklos vykdytojas, paslaugų teikėjas ar elektroninės prekyvietės paslaugos teikėjas, pasibaigus šio straipsnio 1 dalies 1 punkte nurodyto sprendimo nurodytam terminui, informacijos apie produkto saugos vertinimo arba saugos reikalavimų neatitikčių šalinimo rezultatus nėra pateikęs arba pagal pateiktą informaciją produktas nėra saugus, rinkos priežiūros institucija taiko šio straipsnio 1 dalies 2 punkte nurodytą rinkos ribojimo priemonę. Ekonominės veiklos vykdytojui, paslaugų teikėjui ar elektroninės prekyvietės paslaugos teikėjui pateikus informaciją, kad produktas yra saugus, ir šią informaciją patvirtinus ekonominės veiklos vykdytojo, paslaugų teikėjo ar elektroninės prekyvietės paslaugos teikėjo veiklos patikrinimo ir (arba) produkto saugos ekspertizės metu, rinkos priežiūros institucija ne vėliau kaip per 3 darbo dienas nuo šio patikrinimo ir (arba) ekspertizės atlikimo dienos priima sprendimą leisti produktą toliau tiekti rinkai.\n\n3. Priėmusi šio straipsnio 1 dalies 2 punkte nurodytą sprendimą, rinkos priežiūros institucija ekonominės veiklos vykdytoją, paslaugų teikėją ar elektroninės prekyvietės paslaugos teikėją taip pat įpareigoja:\n\n1) nedelsiant pašalinti iš rinkos pavojingą produktą arba organizuoti jo pašalinimą ir įspėti vartotojus apie su tokiu produktu susijusį pavojų, jeigu pavojingas produktas jau yra rinkoje, įskaitant informacijos, susijusios su pavojingo produkto pasiūlymu, pašalinimą iš elektroninės sąsajos;\n\n2) nedelsiant atšaukti pavojingą gaminį.\n\n4. Rinkos priežiūros institucijai įpareigojus ekonominės veiklos vykdytoją, paslaugų teikėją ar elektroninės prekyvietės paslaugos teikėją atlikti šio straipsnio 3 dalies 1 ir (arba) 2 punktuose nurodytus veiksmus, ekonominės veiklos vykdytojas, paslaugų teikėjas ar elektroninės prekyvietės paslaugos teikėjas privalo juos atlikti per šios institucijos nurodytą terminą savo priemonėmis ir lėšomis ir nedelsdamas, bet ne vėliau kaip per 3 kalendorines dienas nuo šių veiksmų atlikimo dienos apie tai pranešti juos atlikti įpareigojusiai institucijai.\n\n5. Rinkos priežiūros institucija, priėmusi šio straipsnio 1 dalies 2 punkte nurodytą sprendimą ir (arba) šio straipsnio 3 dalies 1 ir (arba) 2 punktuose nurodytus sprendimus, įpareigoja ekonominės veiklos vykdytoją pavojingą gaminį saugiai sunaikinti, laikantis atliekų tvarkymą reguliuojančių teisės aktų reikalavimų. Pavojingą gaminį ekonominės veiklos vykdytojas sunaikina savo lėšomis ir ne vėliau kaip per 5 darbo dienas nuo šių veiksmų atlikimo dienos rinkos priežiūros institucijai pateikia gaminio sunaikinimą patvirtinantį dokumentą.\n\n6. Jeigu ekonominės veiklos vykdytojas, paslaugų teikėjas ar elektroninės prekyvietės paslaugos teikėjas per rinkos priežiūros institucijos nurodytą terminą neatlieka šio straipsnio 3 dalies 1 ir (arba) 2 punktuose nurodytų veiksmų ir (arba) pavojingų gaminių nesunaikina, šiuos veiksmus vykdo rinkos priežiūros institucija, įpareigojusi juos atlikti. Dėl šio straipsnio 3 dalies 1 ir (arba) 2 punktuose nurodytų veiksmų vykdymo ir pavojingo gaminio sunaikinimo rinkos priežiūros institucijos patirtas išlaidas atlygina pavojingą produktą pateikęs ir tiekęs rinkai ekonominės veiklos vykdytojas.\n\n7. Gaminiai, kuriems taikomos rinkos ribojimo priemonės, sandėlyje turi būti saugomi atskirti nuo gaminių, kuriems rinkos ribojimo priemonės netaikomos.\n\n8. Rinkos priežiūros institucijos sprendimai dėl rinkos ribojimo priemonių taikymo turi būti motyvuoti. Apie šiuos sprendimus būtina nedelsiant, bet ne vėliau kaip per 3 darbo dienas nuo sprendimo priėmimo dienos pranešti ekonominės veiklos vykdytojams, kuriems jie yra taikomi. Rinkos priežiūros institucijos pranešime dėl sprendimo taikyti rinkos ribojimo priemonę priėmimo turi būti nurodyta priimta rinkos ribojimo priemonė ir jos vykdymo terminas.\n\n9. Rinkos priežiūros institucijos sprendimai dėl rinkos ribojimo priemonių taikymo vykdomi nuo jų gavimo momento, jeigu tuose sprendimuose nenustatyta vėlesnė jų vykdymo data.\n\n10. Rinkos priežiūros institucijos sprendimai dėl rinkos ribojimo priemonių taikymo, taip pat šio straipsnio 3 dalies 1 ir (arba) 2 punktuose nurodyti sprendimai ne vėliau kaip kitą darbo dieną nuo šių sprendimų priėmimo dienos turi būti paskelbti šios institucijos interneto svetainėje."
    },
    {
      "provision_ref": "art17",
      "section": "17",
      "title": "17 straipsnis. Produkto saugos ekspertizė",
      "content": "1. Jeigu atlikus produkto saugos ekspertizę nustatoma, kad gaminys ar paslauga yra pavojingi arba neatitinka produktų saugą reguliuojančių teisės aktų reikalavimų, pavojingu laikomas gaminio modelis ar visa partija, iš kurios buvo paimti ėminiai ekspertizei, arba visos nuo pavojaus nustatymo momento suteiktos paslaugos.\n\n2. Jeigu atlikus produkto saugos ekspertizę, nustatoma, kad produktas yra pavojingas, šį produktą pateikęs ir (ar) tiekęs rinkai ekonominės veiklos vykdytojas, paslaugų teikėjas ar elektroninės prekyvietės paslaugos teikėjas turi apmokėti produkto saugos ekspertizės išlaidas.\n\nŠEŠTASIS SKIRSNIS\nATSAKOMYBĖS UŽ PRODUKTŲ SAUGĄ REGULIUOJANČIŲ TEISĖS AKTŲ PAŽEIDIMUS TAIKYMAS"
    },
    {
      "provision_ref": "art18",
      "section": "18",
      "title": "18 straipsnis. Atsakomybė už produktų saugą reguliuojančių teisės aktų pažeidimus",
      "content": "Ekonominės veiklos vykdytojai, paslaugų teikėjai ir elektroninių prekyviečių paslaugų teikėjai, pažeidę Reglamento (ES) 2023/988 ir (ar) šio įstatymo reikalavimus, atsako šio įstatymo nustatyta tvarka."
    },
    {
      "provision_ref": "art19",
      "section": "19",
      "title": "19 straipsnis. Baudos ir įspėjimas už Reglamento (ES) 2023/988 ir (ar) šio įstatymo pažeidimus",
      "content": "1. Jeigu ekonominės veiklos vykdytojas pateikia arba tiekia rinkai pavojingą gaminį, paslaugų teikėjas teikia pavojingas paslaugas ar elektroninės prekyvietės paslaugos teikėjas pateikia informaciją, kurioje teikiamas pavojingo produkto pasiūlymas, arba jeigu ekonominės veiklos vykdytojas ar elektroninės prekyvietės paslaugos teikėjas nevykdo kitų Reglamente (ES) 2023/988 ar šiame įstatyme nustatytų ekonominės veiklos vykdytojo ar elektroninės prekyvietės paslaugos teikėjo pareigų arba jeigu paslaugų teikėjas nevykdo kitų šiame įstatyme nustatytų paslaugų teikėjo pareigų, jam skiriama nuo 1 000 iki 5 000 eurų bauda.\n\n2. Jeigu ekonominės veiklos vykdytojas, paslaugų teikėjas ar elektroninės prekyvietės paslaugos teikėjas nevykdo rinkos priežiūros institucijos sprendimo dėl rinkos ribojimo priemonės taikymo, šio įstatymo 13 straipsnyje nurodyto privalomo nurodymo ar kito pagal Reglamentą (ES) 2023/988 ar šį įstatymą priimto rinkos priežiūros institucijos sprendimo, jam skiriama nuo 2 000 iki 10 000 eurų bauda.\n\n3. Jeigu pavojingas produktas padarė žalos vartotojo sveikatai, jį rinkai pateikusiam ar tiekusiam ekonominės veiklos vykdytojui, paslaugų teikėjui ar elektroninės prekyvietės paslaugų teikėjui skiriama nuo 5 000 iki 15 000 eurų bauda.\n\n4. Jeigu pavojingas produktas sukėlė vartotojo mirtį, jį rinkai pateikusiam ar tiekusiam ekonominės veiklos vykdytojui, paslaugų teikėjui ar elektroninės prekyvietės paslaugų teikėjui skiriama nuo 15 000 iki 50 000 eurų bauda.\n\n5. Skiriamos baudos dydis nustatomas pagal mažiausios ir didžiausios baudos vidurkį. Skiriant konkrečią baudą, atsižvelgiama į šio įstatymo 20 straipsnio 2 ir 3 dalyse nurodytas atsakomybę lengvinančias ar sunkinančias aplinkybes, pažeidimo pobūdį, pažeidimo trukmę ir mastą. Kai yra atsakomybę lengvinančių aplinkybių, bauda mažinama nuo jos vidurkio iki minimalaus dydžio, o kai yra atsakomybę sunkinančių aplinkybių, bauda didinama nuo jos vidurkio iki maksimalaus dydžio. Kai yra atsakomybę lengvinančių ir (ar) sunkinančių aplinkybių, bauda skiriama atsižvelgiant į jų skaičių ir reikšmingumą. Baudos dydžio mažinimas ar didinimas turi būti motyvuojamas Valstybinės vartotojų teisių apsaugos tarnybos (toliau – Tarnyba) nutarime.\n\n6. Baudos skyrimas neatleidžia ekonominės veiklos vykdytojo, paslaugų teikėjo ar elektroninės prekyvietės paslaugos teikėjo nuo pareigos atlyginti vartotojui padarytą žalą.\n\n7. Jeigu rinkai pateiktas ir tiekiamas pavojingas produktas nebuvo perduotas vartotojui ir (arba) profesionaliam naudotojui ir šį produktą iš rinkos savanoriškai pašalina pats jį pateikęs ir (arba) tiekęs ekonominės veiklos vykdytojas, už šio straipsnio 1 dalyje nurodytą pažeidimą jam gali būti skiriamas įspėjimas."
    },
    {
      "provision_ref": "art20",
      "section": "20",
      "title": "20 straipsnis. Atleidimo nuo šiuo įstatymu numatytos atsakomybės pagrindai, atsakomybę lengvinančios ir sunkinančios aplinkybės",
      "content": "1. Ekonominės veiklos vykdytojas, paslaugų teikėjas ar elektroninės prekyvietės paslaugos teikėjas neatsako už nesaugaus produkto pateikimą ir tiekimą rinkai, nesaugių paslaugų teikimą ar informacijos, kuria pateikiamas nesaugaus produkto pasiūlymas, skleidimą, jeigu įrodo, kad:\n\n1) produktas tapo nesaugus vėliau dėl trečiojo asmens veiksmų netinkamai transportuojant ar saugant (sandėliuojant) produktą;\n\n2) tuo metu, kai nesaugus produktas buvo pateiktas rinkai, mokslinės ir techninės žinios nebuvo tokio lygio, kad būtų galima nustatyti galimą pavojų;\n\n3) vartotojas naudojosi produktu pažeisdamas jo naudojimo taisykles, nesilaikydamas atsargumo priemonių, saugumo reikalavimų ir dėl to jam buvo padaryta žala;\n\n4) produkto nesaugias savybes lėmė nenugalimos jėgos (force majeure) aplinkybės.\n\n2. Skiriant baudą atsakomybę lengvinančios aplinkybės yra šios:\n\n1) pažeidėjas savo noru užkirto kelią žalingoms pažeidimo pasekmėms;\n\n2) pažeidėjas savo noru atlygino vartotojams padarytus nuostolius ir (ar) pašalino padarytą žalą.\n\n3. Skiriant baudą atsakomybę sunkinančios aplinkybės yra šios:\n\n1) pažeidimas padarytas pakartotinai per 2 metus nuo baudos ar įspėjimo už šiame įstatyme nurodytą pažeidimą skyrimo dienos;\n\n2) pažeidėjas trukdo atlikti tyrimą ar slepia padarytą pažeidimą;\n\n3) dėl pažeidimo pobūdžio kilo reali grėsmė vartotojo gyvybei."
    },
    {
      "provision_ref": "art21",
      "section": "21",
      "title": "21 straipsnis. Baudų ar įspėjimo skyrimo terminas",
      "content": "Šiame įstatyme numatytos baudos ar įspėjimas gali būti skiriami ne vėliau kaip per 2 metus nuo pažeidimo padarymo dienos, o tęstinio pažeidimo atveju – per 2 metus nuo jo paaiškėjimo dienos."
    },
    {
      "provision_ref": "art22",
      "section": "22",
      "title": "22 straipsnis. Pažeidimų nagrinėjimo tvarka",
      "content": "1. Tarnyba nagrinėja šiame įstatyme nurodytus pažeidimus (toliau – pažeidimas) ir skiria šiame įstatyme nustatytas baudas ar įspėjimą. Pažeidimų nagrinėjimo taisykles tvirtina Tarnybos direktorius.\n\n2. Rinkos priežiūros institucijai priėmus sprendimą dėl rinkos ribojimo priemonės, nurodytos šio įstatymo 16 straipsnio 1 dalies 2 punkte, taikymo, surašomas pažeidimo protokolas. Jį surašo ekonominės veiklos vykdytojo, paslaugų teikėjo ar elektroninės prekyvietės paslaugos teikėjo veiklos patikrinimą atlikęs rinkos priežiūros institucijos pareigūnas ar valstybės tarnautojas. Jeigu sprendimą dėl rinkos ribojimo priemonės taikymo priima ir protokolą surašo ne Tarnyba, o kita rinkos priežiūros institucija, ji sprendimą ir protokolą kartu su surinktais įrodymais (toliau – tyrimo medžiaga) perduoda Tarnybai ne vėliau kaip per 3 darbo dienas nuo protokolo surašymo dienos.\n\n3. Ne vėliau kaip prieš 14 kalendorinių dienų iki pažeidimo nagrinėjimo posėdžio datos Tarnyba registruotąja pašto siunta išsiunčia pranešimą Juridinių asmenų registre nurodytu juridinio asmens buveinės adresu, išskyrus atvejus, kai juridinis asmuo nurodo kitą korespondencijos įteikimo adresą, arba elektroniniu paštu Juridinių asmenų registre nurodytu elektroninių siuntų pristatymo adresu praneša dėl šio pažeidimo atsakomybėn traukiamam ekonominės veiklos vykdytojui, paslaugų teikėjui ar elektroninės prekyvietės paslaugos teikėjui apie galimą pažeidimą, jo nagrinėjimo posėdžio datą, laiką ir vietą, pareigą iki šio posėdžio pateikti turimus su nagrinėjamu pažeidimu susijusius įrodymus, galimybę susipažinti su Tarnybai pateikta tyrimo medžiaga, išskyrus medžiagą, kuri sudaro valstybės, tarnybos, komercinę ar profesinę paslaptį, raštu pateikti dėl jos paaiškinimus ir tai, kad ekonominės veiklos vykdytojo, paslaugų teikėjo ar elektroninės prekyvietės paslaugos teikėjo ir (arba) jo įgalioto atstovo, tinkamai informuoto apie pažeidimo nagrinėjimo vietą ir laiką, neatvykimas į pažeidimo nagrinėjimo žodinės procedūros tvarka posėdį nekliudo jo nagrinėti.\n\n4. Pažeidimams nagrinėti Tarnybos direktoriaus įsakymu sudaroma komisija. Pažeidimai komisijoje nagrinėjami rašytinės procedūros tvarka, išskyrus atvejus, kai komisija, gavusi atsakomybėn traukiamo ekonominės veiklos vykdytojo, paslaugų teikėjo ar elektroninės prekyvietės paslaugos teikėjo motyvuotą prašymą pažeidimą nagrinėti žodžiu, ar savo iniciatyva, atsižvelgdama į bylos aplinkybes, nusprendžia pažeidimą nagrinėti žodinės procedūros tvarka. Pažeidimą nagrinėjant rašytinės procedūros tvarka, dėl pažeidimo atsakomybėn traukiamas asmuo ir kiti pažeidimo nagrinėjimo dalyviai į pažeidimo nagrinėjimą nėra kviečiami. Pažeidimo nagrinėjimo dalyviai ar jų atstovai apie pažeidimo nagrinėjimo laiką, vietą, turimas teises ir pareigas informuojami šio straipsnio 3 dalyje nustatyta tvarka. Pažeidimą nagrinėjant žodinės procedūros tvarka, komisija gali skelbti uždarą posėdį ar jo dalį, kai tai būtina norint apsaugoti valstybės, tarnybos, komercinę ar profesinę paslaptį arba užtikrinti vartotojo teisę į privataus gyvenimo neliečiamumą.\n\n5. Dėl pažeidimo atsakomybėn traukiamas ekonominės veiklos vykdytojas, paslaugų teikėjas ar elektroninės prekyvietės paslaugos teikėjas ir (arba) jo įgaliotas atstovas pažeidimo nagrinėjimo metu turi teisę susipažinti su surinkta tyrimo medžiaga, išskyrus medžiagą, kuri sudaro valstybės, tarnybos, komercinę ar profesinę paslaptį, daryti šios medžiagos išrašus, duoti paaiškinimus, teikti prašymus, įrodymus ir apskųsti priimtus nutarimus.\n\n6. Nagrinėjant pažeidimą žodinės procedūros tvarka, dalyvauja tyrimo medžiagą pateikusios rinkos priežiūros institucijos atstovas, dėl pažeidimo atsakomybėn traukiamas ekonominės veiklos vykdytojas, paslaugų teikėjas ar elektroninės prekyvietės paslaugos teikėjas ir (arba) jo atstovas. Prireikus į pažeidimo nagrinėjimo posėdį kviečiami dėl galimo pažeidimo nukentėję asmenys (nukentėjusieji), asmenys, kuriems žinomos kokios nors su šiuo pažeidimu susijusios aplinkybės, (liudytojai), vartotojų asociacijų, kitų valstybės ir savivaldybių institucijų, įstaigų ar organizacijų arba kitų juridinių asmenų atstovai ir ekspertai, teikiantys išvadas.\n\n7. Tarnyba pažeidimus išnagrinėja ne vėliau kaip per 3 mėnesius nuo pažeidimo protokolo surašymo dienos, o pažeidimo protokolą surašius kitai rinkos priežiūros institucijai – per 3 mėnesius nuo tyrimo medžiagos gavimo Tarnyboje dienos.\n\n8. Išnagrinėjusi pažeidimą, Tarnyba priima vieną iš šių sprendimų:\n\n1) sprendimą skirti šiame įstatyme nustatytą baudą ar įspėjimą;\n\n2) sprendimą skirti šiame įstatyme nustatytą baudą ar įspėjimą ir iš ekonominės veiklos vykdytojo, paslaugų teikėjo ar elektroninės prekyvietės paslaugos teikėjo išieškoti rinkos priežiūros institucijos patirtas šio įstatymo 16 straipsnio 6 dalyje ir (ar) 17 straipsnio 2 dalyje nurodytas išlaidas;\n\n3) sprendimą atsisakyti skirti šiame įstatyme nustatytą baudą ar įspėjimą.\n\n9. Tarnybos sprendimai įforminami nutarimais. Tarnybos nutarime nurodoma: Tarnybos pavadinimas, pažeidimo nagrinėjimo data ir vieta, duomenys apie ekonominės veiklos vykdytoją, paslaugų teikėją ar elektroninės prekyvietės paslaugos teikėją, nustatytos faktinės aplinkybės, duomenys, kuriais grindžiamas nutarimas, ekonominės veiklos vykdytojo, paslaugų teikėjo ar elektroninės prekyvietės paslaugos teikėjo paaiškinimai ir jų įvertinimas, šio įstatymo straipsnis, kuriame nustatyta atsakomybė už pažeidimą, priimtas sprendimas, jo įvykdymo tvarka, nutarimo apskundimo terminai ir tvarka.\n\n10. Tarnybos nutarimai ne vėliau kaip per 3 darbo dienas nuo nutarimo priėmimo dienos išsiunčiami asmenims, dėl kurių jie priimti, registruotąja pašto siunta Juridinių asmenų registre nurodytu juridinio asmens buveinės adresu, išskyrus atvejus, kai juridinis asmuo nurodo kitą korespondencijos įteikimo adresą, arba elektroniniu paštu Juridinių asmenų registre nurodytu elektroninių siuntų pristatymo adresu."
    },
    {
      "provision_ref": "art23",
      "section": "23",
      "title": "23 straipsnis. Rinkos priežiūros institucijų sprendimų ir Tarnybos nutarimų apskundimas",
      "content": "1. Ekonominės veiklos vykdytojas, paslaugų teikėjas ar elektroninės prekyvietės paslaugos teikėjas rinkos priežiūros institucijų sprendimus dėl rinkos ribojimo priemonių taikymo ir Tarnybos nutarimus dėl baudos ar įspėjimo skyrimo per vieną mėnesį nuo šių sprendimų ar nutarimų įteikimo jam dienos gali apskųsti teismui Administracinių bylų teisenos įstatymo nustatyta tvarka.\n\n2. Kreipimasis į teismą nesustabdo nutarimų ar sprendimų vykdymo, jeigu teismas nenustato kitaip."
    },
    {
      "provision_ref": "art24",
      "section": "24",
      "title": "24 straipsnis. Tarnybos nutarimų vykdymas",
      "content": "1. Tarnybos nutarimu paskirtos baudos į valstybės biudžetą sumokamos ne vėliau kaip per vieną mėnesį nuo dienos, kurią šio įstatymo pažeidėjas gavo Tarnybos nutarimą dėl baudos paskyrimo.\n\n2. Tarnybos nutarimas yra vykdomasis dokumentas, vykdomas Lietuvos Respublikos civilinio proceso kodekso nustatyta tvarka.\n\nLietuvos Respublikos\nproduktų saugos įstatymo\npriedas\n\nĮGYVENDINAMI EUROPOS SĄJUNGOS TEISĖS AKTAI\n\n2023 m. gegužės 10 d. Europos Parlamento ir Tarybos reglamentas (ES) 2023/988 dėl bendros gaminių saugos, kuriuo iš dalies keičiami Europos Parlamento ir Tarybos reglamentas (ES) Nr. 1025/2012 bei Europos Parlamento ir Tarybos direktyva (ES) 2020/1828 ir panaikinamos Europos Parlamento ir Tarybos direktyva 2001/95/EB bei Tarybos direktyva 87/357/EEB.\n\n_________________“."
    },
    {
      "provision_ref": "art2",
      "section": "2",
      "title": "2 straipsnis. Įstatymo įsigaliojimas, įgyvendinimas ir taikymas",
      "content": "1. Šis įstatymas, išskyrus šio straipsnio 2 dalį, įsigalioja 2024 m. gruodžio 13 d.\n\n2. Lietuvos Respublikos Vyriausybė ir Valstybinės vartotojų teisių apsaugos tarnybos direktorius iki 2024 m. gruodžio 1 d. priima šio įstatymo įgyvendinamuosius teisės aktus.\n\n3. Produktų, pateiktų rinkai iki 2024 m. gruodžio 12 d., saugai taikomos iki šio įstatymo įsigaliojimo dienos galiojusios teisinio reguliavimo nuostatos.\n\n4. Iki 2024 m. gruodžio 12 d. pradėtos atsakomybės už Lietuvos Respublikos produktų saugos įstatymo pažeidimus taikymo procedūros, įskaitant pažeidimų nagrinėjimo ir nuobaudų skyrimo procedūras, baigiamos vadovaujantis iki šio įstatymo įsigaliojimo dienos galiojusiomis teisinio reguliavimo nuostatomis.\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentas                                                                                          Gitanas Nausėda"
    }
  ],
  "definitions": [
    {
      "term": "Pavojinga paslauga",
      "definition": "paslauga, kuri neatitinka saugios paslaugos reikalavimų.",
      "source_provision": "art3"
    },
    {
      "term": "Pavojingas produktas",
      "definition": "pavojingas gaminys arba pavojinga paslauga.",
      "source_provision": "art3"
    },
    {
      "term": "Produktas",
      "definition": "gaminys arba paslauga.",
      "source_provision": "art3"
    },
    {
      "term": "Saugi paslauga",
      "definition": "paslauga, kuri teikiama nepažeidžiant teisės aktuose paslaugai nustatytų saugos reikalavimų ir teikimo metu ar vėliau nekelia jokio pavojaus arba kelia vartotojų gyvybei ir sveikatai minimalų pavojų, kuris laikomas priimtinu ir atitinkančiu aukštą vartotojų saugos ir sveikatos apsaugos lygį.",
      "source_provision": "art3"
    },
    {
      "term": "Saugus produktas",
      "definition": "saugus gaminys arba saugi paslauga.",
      "source_provision": "art3"
    },
    {
      "term": "Produkto saugos ekspertizė",
      "definition": "produkto, kuriam teisės aktais nėra nustatyti specialieji saugos reikalavimai, arba produkto, kuris atitinka specialiuosius saugos reikalavimus, tačiau yra pagrindo manyti, kad jis gamintojo ar paslaugų teikėjo nustatytomis ar įprastomis naudojimo sąlygomis yra pavojingas, savybių įvertinimas ir išvados dėl jo saugos pateikimas.\n\n7. Šiame įstatyme vartojamos sąvokos „paslauga“ ir „paslaugų teikėjas“ suprantamos taip, kaip apibrėžiamos Lietuvos Respublikos vartotojų teisių apsaugos įstatyme. Šiame įstatyme vartojama sąvoka „taisomasis veiksmas“ suprantama taip, kaip apibrėžiama 2019 m. birželio 20 d. Europos Parlamento ir Tarybos reglamente (ES) 2019/1020 dėl rinkos priežiūros ir gaminių atitikties, kuriuo iš dalies keičiama Direktyva 2004/42/EB ir reglamentai (EB) Nr. 765/2008 ir (ES) Nr. 305/2011, su visais pakeitimais. Kitos šiame įstatyme vartojamos sąvokos suprantamos taip, kaip apibrėžiamos Reglamente (ES) 2023/988.",
      "source_provision": "art3"
    }
  ]
}

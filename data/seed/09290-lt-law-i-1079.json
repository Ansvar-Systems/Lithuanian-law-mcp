{
  "id": "lt-law-i-1079",
  "type": "statute",
  "title": "Dėl Lietuvos Respublikos įstatymo \"Dėl papildomų socialinių garantijų šeimoms asmenų, nukentėjusių kovojant už Lietuvos Respublikos laisvę, nuo 1991 m. sausio 11-13 dienomis vykdytos agresijos ir po to buvusių įvykių\" 3 straipsnio pakeitimo",
  "short_name": "I-1079",
  "status": "in_force",
  "issued_date": "1995-10-31",
  "in_force_date": "1995-11-15",
  "url": "https://e-tar.lt/portal/lt/legalAct/TAR.81016B2E5366/zvVgZSfcHp",
  "provisions": [
    {
      "provision_ref": "art1",
      "section": "1",
      "title": "LIETUVOS RESPUBLIKOS",
      "content": "LIETUVOS RESPUBLIKOS\nĮ S T A T Y M A S\nDĖL LIETUVOS RESPUBLIKOS ĮSTATYMO „DĖL PAPILDOMŲ SOCIALINIŲ GARANTIJŲ ŠEIMOMS ASMENŲ, NUKENTĖJUSIŲ KOVOJANT UŽ LIETUVOS RESPUBLIKOS LAISVĘ, NUO 1991 M. SAUSIO 11–13 DIENOMIS VYKDYTOS AGRESIJOS IR PO TO BUVUSIŲ ĮVYKIŲ“ 3 STRAIPSNIO PAKEITIMO\n\n1995 m. spalio 31 d. Nr. I-1079\nVilnius\n\nPakeisti Lietuvos Respublikos įstatymo „Dėl papildomų socialinių garantijų šeimoms asmenų, nukentėjusių kovojant už Lietuvos Respublikos laisvę, nuo 1991 m. sausio 11–13 dienomis vykdytos agresijos ir po to buvusių įvykių“ (Žin., 1991, Nr. 3-78; 1992, Nr. 3-38, Nr. 22-642) 3 straipsnį ir jį išdėstyti taip:\n\n„3 straipsnis.\n\nTaikyti nukentėjusiesiems, kurie buvo sunkiai arba apysunkiai sužaloti, taip pat šeimoms asmenų, nukentėjusių (žuvusių ar tapusių invalidais) kovojant už Lietuvos Respublikos laisvę, nuo 1991 m. sausio 11–13 dienomis vykdytos agresijos ir po to buvusių įvykių, 50 procentų mokesčių už butų nuomą ir komunalines bei ryšių paslaugas (šaltą vandenį ir kanalizaciją, karštą vandenį, gamtines ir suskystintas dujas, elektros energiją, gyvenamųjų namų šildymą, eksploatacijos išlaidas, laiptinių ir rūsių apšvietimą, laiptinių valymą, šiukšlių bei skystųjų nešvarumų išvežimą, liftą, laidinio radijo imtuvą, televizijos anteną, telefoną (abonentinis mokestis), žemę, esančią po daugiaaukščiu gyvenamuoju namu ir priskirtą šiems asmenims) nuolaidą nepaisant to, ar yra įrengti ir nustatyta tvarka įregistruoti atitinkami komunalinių paslaugų apskaitos prietaisai, ar jų nėra.\n\nSu šių nuolaidų taikymu susijusias išlaidas komunalines ir ryšių paslaugas teikiančioms įmonėms, organizacijoms bei gyvenamąsias patalpas eksploatuojančioms įmonėms, įstaigoms, organizacijoms ir bendrijoms apmoka miestų (rajonų) savivaldybės iš savo biudžeto.\n\nMinėtoms šeimoms miestų (rajonų) savivaldybės iš savo biudžeto kompensuoja 50 procentų kuro normos pirkimo išlaidų, taip pat šalto ir karšto vandens bei dujų (gamtinių, suskystintų) apskaitos prietaisų didžiausią kompensuotiną kainą ir įrengimo išlaidas.\n\nŽuvusiųjų tėvams ir jų šeimos nariams, asmenims, tapusiems invalidais, ir jų šeimos nariams, taip pat asmenims, patyrusiems sunkų ar apysunkį kūno sužalojimą dėl 1991 m. sausio 11–13 dienomis vykdytos agresijos ir po to buvusių įvykių, kompensuoti visą pagrindinę ambulatorinio gydymo vaistų ir visą medicinos pagalbos priemonių, įrašytų į Sveikatos apsaugos bei Socialinės apsaugos ir darbo ministerijų sąrašą, kainą.\n\nIšlaidos, susijusios su minėtos kompensacijos taikymu, apmokamos iš Lietuvos valstybės biudžeto.“\n\nSkelbiu šį Lietuvos Respublikos Seimo priimtą įstatymą.\n\nRESPUBLIKOS PREZIDENTAS                                                       ALGIRDAS BRAZAUSKAS"
    }
  ],
  "definitions": []
}

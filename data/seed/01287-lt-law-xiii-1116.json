{
  "id": "lt-law-xiii-1116",
  "type": "statute",
  "title": "Lietuvos Respublikos konsulinio statuto 1, 2, 10, 11, 14, 22, 27, 38 straipsnių, IV skyriaus ir priedo pakeitimo ir Statuto papildymo 22-1 straipsniu įstatymas",
  "short_name": "XIII-1116",
  "status": "in_force",
  "issued_date": "2018-04-24",
  "in_force_date": "2018-05-01",
  "url": "https://e-tar.lt/portal/lt/legalAct/31d43bf04c7411e8ade598b2394a491d/AzXXHzmoLY",
  "provisions": [
    {
      "provision_ref": "art1",
      "section": "1",
      "title": "1 straipsnis. 1 straipsnio pakeitimas",
      "content": "Pakeisti 1 straipsnį ir jį išdėstyti taip:\n\n„1 straipsnis. Statuto paskirtis\n\nŠis statutas nustato konsulinių pareigūnų įgaliojimus ir atsakomybę, konsulinių įstaigų veiklos pagrindus, konsulinės pagalbos teikimo, valstybės materialinės pagalbos ir kitų konsulinių funkcijų atlikimo sąlygas ir tvarką, taip pat konsulinės pagalbos išlaidų atlyginimo sąlygas.“"
    },
    {
      "provision_ref": "art2",
      "section": "2",
      "title": "2 straipsnis. 2 straipsnio pakeitimas",
      "content": "1. Pakeisti 2 straipsnio 2 dalį ir ją išdėstyti taip:\n\n„2. Konsulinės funkcijos – 1963 m. Vienos konvencijoje dėl konsulinių santykių, kitose Lietuvos Respublikos tarptautinėse sutartyse ir šiame statute numatyta konsulinių pareigūnų atliekama veikla.“\n\n2. Pakeisti 2 straipsnio 3 dalį ir ją išdėstyti taip:\n\n„3. Konsulinė pagalba – konsulinės funkcijos, kurias atlieka konsuliniai pareigūnai Lietuvos Respublikos piliečiui užsienio valstybėje patekus į nelaimę, jį sulaikius, jam nukentėjus nuo nusikaltimo, jam mirus, taip pat susidarius kitoms šio statuto numatytoms aplinkybėms. Konsulinė pagalba šiame statute numatytais atvejais teikiama ir užsienio valstybėje teisėtai esantiems asmenims be pilietybės, turintiems leidimą gyventi Lietuvos Respublikoje.“\n\n3. Papildyti 2 straipsnį 6 dalimi:\n\n„6. Neatstovaujamas Europos Sąjungos pilietis – bet kuris Europos Sąjungos valstybės narės (toliau – Europos Sąjungos valstybė), kuri trečiojoje valstybėje neturi diplomatinės atstovybės ar konsulinės įstaigos arba kurios trečiojoje valstybėje esanti diplomatinė atstovybė, konsulinė įstaiga ar garbės konsulinis pareigūnas neturi realių galimybių suteikti konsulinę pagalbą konkrečiu atveju, pilietis.“"
    },
    {
      "provision_ref": "art3",
      "section": "3",
      "title": "3 straipsnis. 10 straipsnio pakeitimas",
      "content": "Pakeisti 10 straipsnį ir jį išdėstyti taip:\n\n„10 straipsnis. Konsulinio pareigūno įgaliojimai\n\n1. Lietuvos Respublikos užsienio reikalų ministras, paskirdamas diplomatą dirbti Lietuvos Respublikos diplomatinėje atstovybėje ar konsulinėje įstaigoje, gali pavesti jam atlikti visas arba dalį konsulinių funkcijų. Konsulinę pagalbą teikia visi konsuliniai pareigūnai.\n\n2. Diplomatinės atstovybės ar konsulinės įstaigos vadovas yra atsakingas už konsulinių funkcijų atlikimo organizavimą ir priežiūrą. Konsulinių funkcijų atlikimo organizavimo ir priežiūros tvarką nustato Lietuvos Respublikos užsienio reikalų ministras.\n\n3. Konsulinis pareigūnas atsako už sprendimus, kuriuos jis pagal savo įgaliojimus atlikdamas konsulines funkcijas priima savarankiškai. Diplomatinės atstovybės ar konsulinės įstaigos vadovas gali pats atlikti konsulines funkcijas, tokiais atvejais jis veikia kaip konsulinis pareigūnas ir atsako už priimtus sprendimus.\n\n4. Konsulinis pareigūnas Lietuvos Respublikos užsienio reikalų ministro nustatyta tvarka gali atsisakyti atlikti konsulines funkcijas, kai kreipiasi asmuo, kuris yra apsvaigęs nuo alkoholio, narkotinių, psichotropinių ar kitų psichiką veikiančių medžiagų arba veiksmu, žodžiu ar raštu rodo nepagarbą Lietuvos valstybei ar savo funkcijas atliekančiam konsuliniam pareigūnui.\n\n5. Konsulinis pareigūnas veikia tik įstatymų nustatyta tvarka ir negali veikti kaip asmens, kuris kreipiasi konsulinės pagalbos, gynėjas ar teisinis atstovas.“"
    },
    {
      "provision_ref": "art4",
      "section": "4",
      "title": "4 straipsnis. 11 straipsnio pakeitimas",
      "content": "Pakeisti 11 straipsnį ir jį išdėstyti taip:\n\n„11 straipsnis. Reikalavimai diplomatui, kuriam pavedama atlikti konsulines funkcijas\n\n1. Diplomatas, kuriam pavedama atlikti konsulines funkcijas, turi būti baigęs konsulinių pareigūnų mokymus ir išlaikęs gebėjimų atlikti visas arba dalį konsulinių funkcijų testą.\n\n2. Konsulinių pareigūnų mokymų organizavimo ir gebėjimų atlikti visas arba dalį konsulinių funkcijų patikrinimo tvarką nustato Lietuvos Respublikos užsienio reikalų ministras.“"
    },
    {
      "provision_ref": "art5",
      "section": "5",
      "title": "5 straipsnis. 14 straipsnio pakeitimas",
      "content": "Pakeisti 14 straipsnio 2 dalį ir ją išdėstyti taip:\n\n„2. Kilus grėsmei užsienio valstybės teritorijoje esančio Lietuvos Respublikos piliečio gyvybei ar saugumui, konsulinis pareigūnas gali, jeigu Lietuvos Respublikos pilietis sutinka, padėti organizuojant jo ir jo šeimos narių, kurie nėra Europos Sąjungos valstybės piliečiai, evakavimą iš krizės zonos į artimiausią saugią zoną.“"
    },
    {
      "provision_ref": "art6",
      "section": "6",
      "title": "6 straipsnis. 22 straipsnio pakeitimas",
      "content": "Pakeisti 22 straipsnį ir jį išdėstyti taip:\n\n„22 straipsnis. Valstybės materialinė pagalba\n\n1. Kai užsienio valstybėje esantis Lietuvos Respublikos pilietis pateko į nelaimę, nukentėjo dėl nelaimingo atsitikimo, įvykdytos nusikalstamos veikos ar kito teisės pažeidimo ir neturi galimybių gauti pagalbos iš kitų šaltinių, jam gali būti suteikta valstybės materialinė pagalba, kuri skiriama Lietuvos Respublikos piliečiui suteiktos būtinosios medicinos pagalbos, jo grįžimo į Lietuvos Respubliką ir būtinoms iki grįžimo į Lietuvos Respubliką pragyvenimo išlaidoms padengti.\n\n2. Valstybės materialine pagalba taip pat laikoma kitos Europos Sąjungos valstybės Lietuvos Respublikos piliečiui, kaip neatstovaujamam Europos Sąjungos piliečiui, suteiktos konsulinės pagalbos išlaidos, kurias turėtų padengti tos Europos Sąjungos valstybės piliečiai esant toms pačioms sąlygoms, atlygintos šio statuto 221 straipsnyje nurodytomis valstybės lėšomis.\n\n3. Valstybės materialinė pagalba yra grąžintina. Jeigu per 3 mėnesius nuo sprendimo suteikti valstybės materialinę pagalbą priėmimo ar nuo Lietuvos Respublikos piliečiui, kaip neatstovaujamam Europos Sąjungos piliečiui, suteiktos konsulinės pagalbos išlaidų kitai Europos Sąjungos valstybei atlyginimo Lietuvos Respublikos piliečiui suteikta valstybės materialinė pagalba nėra grąžinta, Lietuvos Respublikos užsienio reikalų ministras priima sprendimą dėl Lietuvos Respublikos piliečiui suteiktos valstybės materialinės pagalbos išieškojimo. Lietuvos Respublikos užsienio reikalų ministro sprendimas yra vykdomasis dokumentas, vykdomas Lietuvos Respublikos civilinio proceso kodekso nustatyta tvarka.\n\n4. Valstybės materialinės pagalbos Lietuvos Respublikos piliečiams, nukentėjusiems užsienio valstybėse, teikimo ir grąžinimo tvarką nustato Lietuvos Respublikos užsienio reikalų ministras.“"
    },
    {
      "provision_ref": "art7",
      "section": "7",
      "title": "7 straipsnis. Statuto papildymas 221 straipsniu",
      "content": "Papildyti Statutą 221 straipsniu:\n\n„221 straipsnis. Konsulinės pagalbos išlaidų atlyginimas Europos Sąjungos valstybei\n\nGavus Europos Sąjungos valstybės prašymą atlyginti Lietuvos Respublikos piliečiui, kaip neatstovaujamam Europos Sąjungos piliečiui, suteiktos konsulinės pagalbos išlaidas, kurias turėtų padengti tos Europos Sąjungos valstybės piliečiai esant toms pačioms sąlygoms, jos Europos Sąjungos valstybei Lietuvos Respublikos užsienio reikalų ministro nustatyta tvarka ne vėliau kaip per 12 mėnesių atlyginamos iš Lietuvos Respublikos užsienio reikalų ministerijai Lietuvos Respublikos valstybės biudžete numatytų asignavimų.“"
    },
    {
      "provision_ref": "art8",
      "section": "8",
      "title": "8 straipsnis. 27 straipsnio pakeitimas",
      "content": "Pakeisti 27 straipsnio 1 dalį ir ją išdėstyti taip:\n\n„1. Konsulinis pareigūnas užsienio valstybėje gyvenančio Lietuvos Respublikos piliečio, kuris kreipiasi dėl konsulinių funkcijų atlikimo, duomenis įrašo į Konsulinių procedūrų valdymo informacinę sistemą. Į Konsulinių procedūrų valdymo informacinę sistemą duomenys įrašomi ir užsienio valstybėje gyvenančio Lietuvos Respublikos piliečio prašymu. Šie duomenys naudojami tik konsulinei pagalbai šio statuto 14 straipsnyje nurodytais atvejais teikti, o įrašant duomenis Lietuvos Respublikos piliečio prašymu, – jo nurodytais su konsulinių funkcijų vykdymu susijusiais tikslais.“"
    },
    {
      "provision_ref": "art9",
      "section": "9",
      "title": "9 straipsnis. 38 straipsnio pakeitimas",
      "content": "Pakeisti 38 straipsnio 1 dalį ir ją išdėstyti taip:\n\n„1. Jeigu užsienio valstybės institucija praneša arba konsulinis pareigūnas kitaip sužino apie konsulinėje apygardoje esantį turtą, kurį Lietuvos Respublikos pilietis gali turėti teisę paveldėti, jis apie tai informuoja jam nurodytą ar žinomą įpėdinį.“"
    },
    {
      "provision_ref": "art10",
      "section": "10",
      "title": "10 straipsnis. IV skyriaus pakeitimas",
      "content": "Pakeisti IV skyrių ir jį išdėstyti taip:\n\n„IV SKYRIUS\nkonsulinės pagalbos TEIKIMAS NEATSTOVAUJAMIEMS EUROPOS SĄJUNGOS PILIEČIAMS"
    },
    {
      "provision_ref": "art41",
      "section": "41",
      "title": "41 straipsnis. Konsulinės pagalbos teikimo neatstovaujamiems Europos Sąjungos piliečiams sąlygos",
      "content": "1. Lietuvos Respublikos diplomatinės atstovybės ar konsulinės įstaigos konsulinę pagalbą neatstovaujamiems Europos Sąjungos piliečiams teikia tomis pačiomis sąlygomis kaip ir Lietuvos Respublikos piliečiams. Konsulinė pagalba kartu su neatstovaujamu Europos Sąjungos piliečiu esantiems jo šeimos nariams, kurie nėra Europos Sąjungos valstybės piliečiai, teikiama tokiu pačiu mastu ir tomis pačiomis sąlygomis, kaip ir Lietuvos Respublikos piliečių šeimos nariams, kurie nėra Europos Sąjungos valstybės piliečiai.\n\n2. Neatstovaujami Europos Sąjungos piliečiai, norintys gauti konsulinę pagalbą, turi įrodyti, kad jie yra Europos Sąjungos valstybių piliečiai, pateikdami savo pasą ar asmens tapatybės kortelę. Jei šie dokumentai negali būti pateikti, pilietybė gali būti įrodoma bet kuriomis kitomis priemonėmis, Lietuvos Respublikos diplomatinėms atstovybėms ar konsulinėms įstaigoms tikrinant pateiktus duomenis Europos Sąjungos valstybės, kurios pilietis pareiškėjas tvirtina esąs, institucijose arba diplomatinėse atstovybėse ar konsulinėse įstaigose. Kartu su neatstovaujamu Europos Sąjungos piliečiu esančių jo šeimos narių, kurie nėra Europos Sąjungos valstybės piliečiai, tapatybė ir šeimos ryšiai gali būti įrodomi bet kuriomis priemonėmis, taip pat ir Lietuvos Respublikos diplomatinėms atstovybėms ar konsulinėms įstaigoms tikrinant pateiktus duomenis neatstovaujamo Europos Sąjungos piliečio valstybės institucijose arba diplomatinėse atstovybėse ar konsulinėse įstaigose.\n\n3. Lietuvos Respublikos diplomatinės atstovybės ar konsulinės įstaigos, prieš teikdamos konsulinę pagalbą neatstovaujamiems Europos Sąjungos piliečiams, konsultuojasi su jų pilietybės valstybe, išskyrus ypatingos skubos atvejus.\n\n4. Konsulinė pagalba neatstovaujamam Europos Sąjungos piliečiui neteikiama, jeigu neatstovaujamo Europos Sąjungos piliečio pilietybės valstybė kreipiasi dėl jo konsulinės pagalbos prašymo ar bylos perdavimo ir patvirtina, kad konsulinę pagalbą neatstovaujamam Europos Sąjungos piliečiui teikia pati.\n\n5. Neatstovaujami Europos Sąjungos piliečiai privalo pateikti Lietuvos Respublikos diplomatinėms atstovybėms ar konsulinėms įstaigoms Lietuvos Respublikos užsienio reikalų ministro nustatytos formos įsipareigojimą atlyginti Lietuvos Respublikos jiems suteiktos konsulinės pagalbos išlaidas, kurias turėtų padengti Lietuvos Respublikos piliečiai esant toms pačioms sąlygoms."
    },
    {
      "provision_ref": "art42",
      "section": "42",
      "title": "42 straipsnis. Konsulinės pagalbos teikimo neatstovaujamiems Europos Sąjungos piliečiams tvarka",
      "content": "1. Konsulinės pagalbos teikimo neatstovaujamiems Europos Sąjungos piliečiams tvarką nustato Lietuvos Respublikos užsienio reikalų ministras.\n\n2. Lietuvos Respublikos diplomatinės atstovybės ar konsulinės įstaigos, Lietuvos Respublikos užsienio reikalų ministerijai pritarus, savo konsulinėje apygardoje gali sudaryti susitarimus su kitų Europos Sąjungos valstybių diplomatinėmis atstovybėmis ar konsulinėmis įstaigomis dėl funkcijų teikiant konsulinę pagalbą neatstovaujamiems Europos Sąjungos piliečiams pasiskirstymo.\n\n3. Dėl Lietuvos Respublikos garbės konsulinio pareigūno galimybės suteikti konsulinę pagalbą neatstovaujamiems Europos Sąjungos piliečiams ir tokios pagalbos apimties kiekvienu konkrečiu atveju sprendžia Lietuvos Respublikos užsienio reikalų ministerija, įvertindama susidariusią situaciją, konsultuodamasi su Lietuvos Respublikos garbės konsuliniu pareigūnu ir atsižvelgdama į jo galimybes tokią pagalbą suteikti.“"
    },
    {
      "provision_ref": "art11",
      "section": "11",
      "title": "11 straipsnis. Statuto priedo pakeitimas",
      "content": "Pakeisti Statuto priedo 1 punktą ir jį išdėstyti taip:\n\n„1. 2015 m. balandžio 20 d. Tarybos direktyva (ES) 2015/637 dėl koordinavimo ir bendradarbiavimo priemonių, skirtų neatstovaujamų Sąjungos piliečių konsulinei apsaugai trečiosiose šalyse palengvinti ir kuria panaikinamas Sprendimas 95/553/EB (OL 2015 L 106, p. 1).“"
    },
    {
      "provision_ref": "art12",
      "section": "12",
      "title": "12 straipsnis. Įstatymo įsigaliojimas ir įgyvendinimas",
      "content": "1. Šis įstatymas, išskyrus šio straipsnio 2 dalį, įsigalioja 2018 m. gegužės 1 d.\n\n2. Lietuvos Respublikos Vyriausybė ir Lietuvos Respublikos užsienio reikalų ministras iki 2018 m. balandžio 30 d. priima šio įstatymo įgyvendinamuosius teisės aktus.\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentė                                                                                        Dalia Grybauskaitė"
    }
  ],
  "definitions": []
}

{
  "id": "lt-law-viii-347",
  "type": "statute",
  "title": "Lietuvos Respublikos Seimo Laikinosios komisijos iškilusiems viešumon Seimo narių sąmoningo bendradarbiavimo su kitų valstybių specialiosiomis tarnybomis faktams tirti nuostatų įstatymas",
  "short_name": "VIII-347",
  "status": "in_force",
  "issued_date": "1997-06-30",
  "in_force_date": "1997-07-11",
  "url": "https://e-tar.lt/portal/lt/legalAct/TAR.0A8BE60882BA",
  "provisions": [
    {
      "provision_ref": "art1",
      "section": "1",
      "title": "1 straipsnis. Komisijos paskirtis",
      "content": "Seimo Laikinosios komisijos iškilusiems viešumon Seimo narių sąmoningo bendradarbiavimo su kitų valstybių specialiosiomis tarnybomis faktams tirti (toliau - Komisija) paskirtis - tirti viešumon iškilusius Seimo narių sąmoningo bendradarbiavimo su svetimų valstybių specialiosiomis tarnybomis (saugumo, žvalgybos, kontržvalgybos) ne pagal Lietuvos Respublikos užduotis faktus ir, jeigu jie pasitvirtina, įstatymų nustatyta tvarka teikti sprendimą dėl Seimo nario įgaliojimų nutraukimo."
    },
    {
      "provision_ref": "art2",
      "section": "2",
      "title": "2 straipsnis. Komisijos uždaviniai",
      "content": "Komisijos uždaviniai - ištirti ir nustatyti įtariamo Seimo nario sąmoningo bendradarbiavimo su kitų valstybių specialiosiomis tarnybomis faktus, apimančius:\n\n1) asmens įtraukimą į specialiųjų tarnybų sąrašus ar užverbavimą rezidentu, agentu, įgaliotiniu, patikėtiniu ar informatoriumi ir jo atitinkamos veiklos įrodymus;\n\n2) patalpos suteikimą specialiųjų tarnybų konspiracinei veiklai organizuoti ar vykdyti;\n\n3) kitokią sąmoningą ir sistemingą (du ir daugiau kartų) veiklą – žinių specialiosioms tarnyboms teikimą, užduočių davimą ar vykdymą;\n\n4) asmens etatinį darbą kitos valstybės specialiojoje tarnyboje."
    },
    {
      "provision_ref": "art3",
      "section": "3",
      "title": "3 straipsnis. Komisijos teisės",
      "content": "1. Komisija bendradarbiauja su Generaline prokuratūra, Vidaus reikalų ministerija, Valstybės saugumo departamentu, Archyvų departamentu, Lietuvos gyventojų genocido ir rezistencijos tyrimo centru ir turi teisę susipažinti su visa su įtariamu Seimo nariu susijusia medžiaga, esančia tose tarnybose, tačiau nesikiša į jų veiklą. Komisija tariasi su Generaline prokuratūra, Vidaus reikalų ministerija, Valstybės saugumo departamentu, Archyvų departamentu, Lietuvos gyventojų genocido ir rezistencijos tyrimo centru dėl jos pavedimų šių įstaigų darbuotojams.\n\n2. Generalinė prokuratūra, Vidaus reikalų ministerija, Valstybės saugumo departamentas, Archyvų departamentas, Lietuvos gyventojų genocido ir rezistencijos tyrimo centras Komisijos pirmininko raštišku prašymu pateikia oficialias pažymas apie turimą medžiagą, susijusią su tuo Seimo nariu.\n\n3. Komisija turi teisę išklausyti Seimo nario paaiškinimus."
    },
    {
      "provision_ref": "art4",
      "section": "4",
      "title": "4 straipsnis. Komisijos narių teisės",
      "content": "1. Komisijos nariai turi teisę įstatymų nustatyta tvarka:\n\n1) susipažinti su personalinėmis bylomis, sąrašais, pranešimais ir kitais dokumentais, patvirtinančiais bendradarbiavimo faktus;\n\n2) gauti paaiškinimus iš pareigūnų ar kitų asmenų raštu ar žodžiu;\n\n3) gauti iš 3 straipsnyje paminėtų įstaigų oficialią informaciją apie jose esančią medžiagą.\n\n2. Tais atvejais, kai atsisakoma paaiškinti, duoti parodymus ar pateikti prašomą informaciją, surašomas aktas, kuris svarstomas Komisijoje."
    },
    {
      "provision_ref": "art5",
      "section": "5",
      "title": "5 straipsnis. Komisijos narių pareigos",
      "content": "Komisijos nariai privalo:\n\n1) laikyti paslaptyje žinias, kurias sužinojo vykdydami tarnybines pareigas, kol tos žinios nėra teismine tvarka patvirtintos. Tai privaloma ir Komisijos narių pasitelktiems asmenims;\n\n2) kol Komisijos išvados nebus pateiktos Seimui ir teisėsaugos institucijoms, neteikti jokios informacijos apie tyrimą, su juo susijusius asmenis, gautą tyrimo medžiagą."
    },
    {
      "provision_ref": "art6",
      "section": "6",
      "title": "6 straipsnis. Komisijos darbo organizavimas",
      "content": "1. Klausimą nagrinėti Komisija pradeda pagal atskirų piliečių arba Lietuvos gyventojų genocido ir rezistencijos tyrimo centro pateiktą, dokumentais pagrįstą ar viešumon iškilusią (visuomenės informavimo priemonėse – knygoje, laikraštyje, žurnale, biuletenyje ar kitame leidinyje, televizijos ar radijo programose, kino ar kitoje garso ir vaizdo studijos produkcijoje, informacijos agentūros pranešime, elektroninėmis priemonėmis platinamame pranešime) informaciją apie Seimo nario bendradarbiavimą su užsienio valstybių specialiosiomis tarnybomis. Klausimą nagrinėti parengia ir pristato Komisijos pirmininkas arba jo pavedimu kuris nors Komisijos narys.\n\n2. Konkrečiam atvejui tirti Komisija gali sudaryti laikinąją tyrimo grupę. Laikinosios tyrimo grupės vadovu skiriamas vienas iš Komisijos narių. Komisija nustato šio atvejo tyrimo terminą ir praneša visuomenės informavimo priemonėms. Laikinosios tyrimo grupės nariais gali būti pakviesti Generalinės prokuratūros, Vidaus reikalų ministerijos, Valstybės saugumo departamento, Archyvų departamento, Lietuvos gyventojų genocido ir rezistencijos tyrimo centro darbuotojai, suderinus jų kandidatūras su atitinkamomis žinybomis.\n\n3. Laikinoji tyrimo grupė per nustatytą laiką pateikia Komisijai pažymą apie savo surinktą medžiagą su išvadomis ir pasiūlymais. Jei tiriama informacija nepasitvirtina, apie tai nurodoma pažymoje, kartu pateikiamos argumentuotos išvados."
    },
    {
      "provision_ref": "art7",
      "section": "7",
      "title": "7 straipsnis. Tyrimo rezultatai",
      "content": "Baigusi tyrimą, Komisija priima vieną iš šių sprendimų:\n\n1) jeigu faktai nepasitvirtina, tyrimą nutraukti;\n\n2) tyrimo medžiagą perduoti teismui dėl surinktų faktų bei kitų įrodymų, liudijančių asmens bendradarbiavimo ne pagal Lietuvos Respublikos užduotis su specialiosiomis tarnybomis fakto pripažinimą;\n\n3) Komisijos išvadas perduoti Vyriausiajai rinkimų komisijai dėl Seimo nario įgaliojimų nedelsiamo nutraukimo, jeigu Seimo narys neneigia sąmoningo bendradarbiavimo su užsienio specialiosiomis tarnybomis faktų, apie tai nėra nurodęs kandidato į Seimo narius anketoje ir yra pasirašęs Komisijos išvadas."
    },
    {
      "provision_ref": "art8",
      "section": "8",
      "title": "8 straipsnis. Sprendimų priėmimas ir skelbimas",
      "content": "1. Komisijos sprendimai priimami narių balsų dauguma. Komisijos posėdis yra teisėtas, kai jame dalyvauja daugiau kaip pusė visų narių. Komisijos nariai, posėdyje pareiškę atskiras nuomones, turi teisę patikslinti oficialią Komisijos išvadą. Dėl patikslinimų balsuojama.\n\n2. Komisija, gavusi bendradarbiavimo faktus patvirtinantį teismo sprendimą, nedelsdama apie tai informuoja Seimą ir prašo Vyriausiosios rinkimų komisijos nedelsiant nutraukti to Seimo nario įgaliojimus.\n\n3. Komisija, informavusi Seimą apie atliktų tyrimų rezultatus, informuoja visuomenės informavimo priemones. Komisijos vardu kalba jos pirmininkas arba Komisijos įgaliotas narys.\n\n4. Komisijos nariai, posėdyje pareiškę atskirą nuomonę, turi teisę pateikti informaciją apie ją tik po Komisijos sprendimo priėmimo."
    },
    {
      "provision_ref": "art9",
      "section": "9",
      "title": "9 straipsnis. Savivaldybių komisijų veiklos koordinavimas",
      "content": "Komisija kontroliuoja, konsultuoja ir padeda savivaldybių atitinkamų komisijų darbui.\n\nSkelbiu šį Lietuvos Respublikos Seimo priimtą įstatymą.\n\nRESPUBLIKOS PREZIDENTAS                                                       ALGIRDAS BRAZAUSKAS\n______________"
    }
  ],
  "definitions": []
}

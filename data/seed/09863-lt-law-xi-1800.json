{
  "id": "lt-law-xi-1800",
  "type": "statute",
  "title": "Lietuvos Respublikos Lietuvos banko įstatymo 23 straipsnio pakeitimo įstatymas",
  "short_name": "XI-1800",
  "status": "in_force",
  "issued_date": "2011-12-15",
  "in_force_date": "2012-01-01",
  "url": "https://e-tar.lt/portal/lt/legalAct/TAR.A153C23D8213",
  "provisions": [
    {
      "provision_ref": "art1",
      "section": "1",
      "title": "1 straipsnis. 23 straipsnio pakeitimas",
      "content": "Pakeisti 23 straipsnį ir jį išdėstyti taip:\n\n„23 straipsnis. Lietuvos banko nuostolio padengimas ir pelno paskirstymas\n\n1. Šio įstatymo nustatyta tvarka patvirtinus paskutinių pasibaigusių finansinių metų finansinių ataskaitų rinkinį, tų metų pelnas (nuostolis) ir ankstesnių finansinių metų nepaskirstytasis pelnas priskiriami paskirstytinajam pelnui (nuostoliui) ir po to šis paskirstytinasis pelnas skirstomas ar nuostolis dengiamas šiame straipsnyje nustatyta tvarka.\n\n2. Paskirstytinasis nuostolis dengiamas turimu Lietuvos banko atsargos kapitalu. Kai atsargos kapitalo nepakanka šiam nuostoliui dengti, likęs nepadengtas nuostolis dengiamas paskesnių finansinių metų paskirstytinuoju pelnu.\n\n3. Paskirstytinasis pelnas skirstomas šia eilės tvarka:\n\n1) ankstesnių finansinių metų nepadengtiems nuostoliams dengti;\n\n2) po paskirstymo pagal šios dalies 1 punkto nuostatas likusi suma ar jos dalis skiriama įstatiniam kapitalui iki šio įstatymo 20 straipsnyje nustatyto dydžio;\n\n3) po paskirstymo pagal šios dalies 2 punkto nuostatas likusi suma ar jos dalis skiriama atsargos kapitalui sudaryti iki Lietuvos banko valdybos nepriklausomu sprendimu, priimtu atsižvelgiant į rizikas ir galimą jų poveikį, nustatytos sumos, ne mažesnės už penkis Lietuvos banko įstatinio kapitalo dydžius;\n\n4) po paskirstymo pagal šios dalies 3 punkto nuostatas likusi suma ar jos dalis skiriama Lietuvos banko pelno įmokai į valstybės biudžetą. Ši įmoka neturi viršyti sumos, kuri lygi 70 procentų apskaičiuoto paskutinių trejų pasibaigusių finansinių metų Lietuvos banko pelno (nuostolio) vidurkio.\n\n4. Paskirstytinojo pelno dalis, likusi po paskirstymo pagal šio straipsnio 3 dalies nuostatas, laikoma nepaskirstytuoju pelnu, kuris skirstomas šiame straipsnyje nustatyta tvarka paskesniais finansiniais metais.“"
    },
    {
      "provision_ref": "art2",
      "section": "2",
      "title": "2 straipsnis. Baigiamosios nuostatos",
      "content": "1. Šio įstatymo 1 straipsniu pakeisto Lietuvos banko įstatymo 23 straipsnio nuostatos taikomos skirstant (dengiant) 2012 metų ir vėlesnių finansinių metų Lietuvos banko paskirstytinąjį pelną (nuostolį).\n\n2. Patvirtinus Lietuvos banko 2011 metų finansinių ataskaitų rinkinį, dalis Lietuvos banko 2011 metų pelno įmokos, kuri bus skiriama įmokėti į valstybės biudžetą 2012 metais, Lietuvos banko valdybos sprendimu gali būti atidedama ir skiriama Lietuvos banko nebenaudojamo nekilnojamojo turto, Lietuvos banko valdybos sprendimu pripažinto nereikalingu ir Lietuvos Respublikos įstatymų nustatyta tvarka numatyto perduoti valstybės įmonei Valstybės turto fondui ir (arba) kitoms valstybės institucijoms, rinkos vertės kompensavimui užtikrinti. Ši atidėta pelno įmokos suma yra lygi perduotino Lietuvos banko turto rinkos vertei, kuri nustatoma turtą įvertinus vadovaujantis Lietuvos Respublikos turto ir verslo vertinimo pagrindų įstatymo nuostatomis. Ši atidėta suma pripažįstama Lietuvos banko 2012 metų pajamomis tuo pačiu metu, kai turtas perduodamas valstybės įmonei Valstybės turto fondui ir (arba) kitoms valstybės institucijoms.\n\n3. Šio straipsnio 2 dalies nuostatos taikomos tik tuo atveju, jeigu skirstant Lietuvos banko 2011 metų pelną į valstybės biudžetą įmokamos Lietuvos banko pelno įmokos dydis bus pakankamas kompensuoti Lietuvos banko nebenaudojamo nekilnojamojo turto, Lietuvos banko valdybos sprendimu pripažinto nereikalingu ir Lietuvos Respublikos įstatymų nustatyta tvarka numatyto perduoti valstybės įmonei Valstybės turto fondui ir (arba) kitoms valstybės institucijoms, rinkos vertei."
    },
    {
      "provision_ref": "art3",
      "section": "3",
      "title": "3 straipsnis. Įstatymo įsigaliojimas",
      "content": "Šis įstatymas įsigalioja 2012 m. sausio 1 d.\n\nSkelbiu šį Lietuvos Respublikos Seimo priimtą įstatymą.\n\nRESPUBLIKOS PREZIDENTĖ                                                    DALIA GRYBAUSKAITĖ\n\n_________________"
    }
  ],
  "definitions": []
}

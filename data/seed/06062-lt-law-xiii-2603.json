{
  "id": "lt-law-xiii-2603",
  "type": "statute",
  "title": "Lietuvos Respublikos socialinės paramos mokiniams įstatymo Nr. X-686 1, 2, 4, 5, 12 ir 13 straipsnių pakeitimo įstatymas",
  "short_name": "XIII-2603",
  "status": "in_force",
  "issued_date": "2019-12-05",
  "in_force_date": "2020-01-01",
  "url": "https://e-tar.lt/portal/lt/legalAct/ee5aa7a0222e11eabe008ea93139d588/sItGWQZGNJ",
  "provisions": [
    {
      "provision_ref": "art1",
      "section": "1",
      "title": "1 straipsnis. 1 straipsnio pakeitimas",
      "content": "1. Pakeisti 1 straipsnio 3 dalies 3 punktą ir jį išdėstyti taip:\n\n„3) mokiniams, kurie yra išlaikomi (nemokamai gauna nakvynę, maistą ir mokinio reikmenis) valstybės arba savivaldybės finansuojamose įstaigose, išskyrus šio įstatymo 5 straipsnio 3 dalyje nustatytą atvejį;“.\n\n2. Pakeisti 1 straipsnio 3 dalies 4 punktą ir jį išdėstyti taip:\n\n„4) mokiniams, kuriems Lietuvos Respublikos civilinio kodekso nustatyta tvarka nustatyta vaiko laikinoji ar nuolatinė globa (rūpyba), išskyrus šio įstatymo 5 straipsnio 3 dalyje nustatytą atvejį.“"
    },
    {
      "provision_ref": "art2",
      "section": "2",
      "title": "2 straipsnis. 2 straipsnio pakeitimas",
      "content": "Pakeisti 2 straipsnio 2 dalį ir ją išdėstyti taip:\n\n„2. Pareiškėjas – vienas iš mokinio tėvų, globėjų ar kitų bendrai gyvenančių pilnamečių asmenų, pilnametis mokinys ar nepilnametis mokinys, kuris yra susituokęs arba emancipuotas, mokinys nuo keturiolikos iki aštuoniolikos metų, turintis tėvų sutikimą, kurie kreipiasi dėl socialinės paramos mokiniams gavimo.“"
    },
    {
      "provision_ref": "art3",
      "section": "3",
      "title": "3 straipsnis. 4 straipsnio pakeitimas",
      "content": "Pakeisti 4 straipsnio 6 dalį ir ją išdėstyti taip:\n\n„6. Šio straipsnio 2 dalies 4 punkte nustatytoms išlaidoms finansuoti iš valstybės biudžeto specialios tikslinės dotacijos savivaldybių biudžetams ir iš valstybės biudžeto skirtų bendrųjų asignavimų Švietimo, mokslo ir sporto ministerijai papildomai skiriama iki 4 procentų, skaičiuojant nuo šio straipsnio 2 dalies 1 ir 2 punktuose nustatytoms išlaidoms finansuoti skirtų lėšų, dydžio suma. Konkretų socialinei paramai mokiniams administruoti skiriamos specialios tikslinės dotacijos savivaldybių biudžetams procento dydį iki biudžetinių metų pradžios nustato socialinės apsaugos ir darbo ministras, o valstybės biudžete skiriamų bendrųjų asignavimų Švietimo, mokslo ir sporto ministerijai procento dydį – Lietuvos Respublikos švietimo, mokslo ir sporto ministras. Išlaidoms socialinei paramai mokiniams administruoti per kalendorinius metus panaudojama ne didesnė lėšų suma, negu nustatytas išlaidoms socialinei paramai mokiniams administruoti skiriamų lėšų procento dydis nuo panaudotų lėšų išlaidoms produktams ir mokinio reikmenims (įskaitant prekių pirkimo pridėtinės vertės mokestį) finansuoti.“"
    },
    {
      "provision_ref": "art4",
      "section": "4",
      "title": "4 straipsnis. 5 straipsnio pakeitimas",
      "content": "1. Pakeisti 5 straipsnį ir jį išdėstyti taip:\n\n„5 straipsnis. Mokinių teisė į socialinę paramą\n\n1. Mokiniai turi teisę į nemokamus pietus, maitinimą mokyklų organizuojamose vasaros poilsio stovyklose ir paramą mokinio reikmenims įsigyti, jeigu vidutinės pajamos vienam iš bendrai gyvenančių asmenų ar vienam gyvenančiam asmeniui (toliau – vidutinės pajamos vienam asmeniui) per mėnesį yra mažesnės kaip 1,5 valstybės remiamų pajamų dydžio.\n\n2. Mokiniai turi teisę į nemokamus pietus, maitinimą mokyklų organizuojamose vasaros poilsio stovyklose ir paramą mokinio reikmenims įsigyti, jeigu vidutinės pajamos vienam asmeniui per mėnesį yra mažesnės kaip 2 valstybės remiamų pajamų dydžiai, atsižvelgiant į bendrai gyvenančių asmenų ar vieno gyvenančio asmens gyvenimo sąlygas šiais atvejais: ligos, nelaimingo atsitikimo, netekus maitintojo, kai motina ar tėvas vieni augina vaiką (vaikus), kai bendrai gyvenantys asmenys augina tris ir daugiau vaikų ar bent vienas iš bendrai gyvenančių asmenų ar vienas gyvenantis asmuo yra neįgalus.\n\n3. Mokiniai, kurie mokosi pagal priešmokyklinio ugdymo programą savivaldybių bendrojo ugdymo mokyklose, kuriose maitinimas organizuojamas taikant savitarnos principą Lietuvos Respublikos sveikatos apsaugos ministro nustatyta tvarka, turi teisę į nemokamus pietus, nevertinant gaunamų pajamų. Savivaldybių, kurių administracijų patvirtintuose sąrašuose esančiose bendrojo ugdymo mokyklose bus organizuojamas nemokamas maitinimas taikant savitarnos principą, sąrašą tvirtina socialinės apsaugos ir darbo ministras.\n\n4. Mokiniai turi teisę į nemokamus pusryčius, pietus, pavakarius, maitinimą mokyklų organizuojamose vasaros poilsio stovyklose ir paramą mokinio reikmenims įsigyti pagal šio įstatymo 15 straipsnio 4 dalies 4 punktą.“\n\n2. Pakeisti 5 straipsnio 3 dalį ir ją išdėstyti taip:\n\n„3. Mokiniai, kurie mokosi mokyklose pagal priešmokyklinio ugdymo programą ar pagal pradinio ugdymo programą pirmoje klasėje, turi teisę į nemokamus pietus, nevertinant gaunamų pajamų.“"
    },
    {
      "provision_ref": "art5",
      "section": "5",
      "title": "5 straipsnis. 12 straipsnio pakeitimas",
      "content": "1. Pakeisti 12 straipsnio 3 dalį ir ją išdėstyti taip:\n\n„3. Mokiniams nemokamas maitinimas neteikiamas, jeigu jų tėvai yra atleisti nuo mokėjimo už vaikų maitinimą mokyklų bendrabučiuose, išskyrus šio įstatymo 5 straipsnio 3 dalyje nustatytą atvejį.“\n\n2. Pakeisti 12 straipsnio 8 dalį ir ją išdėstyti taip:\n\n„8. Parama mokinio reikmenims įsigyti privalo būti teikiama nepinigine forma, jeigu mokinys patiria socialinę riziką arba mokinį augina bendrai gyvenantys asmenys, patiriantys socialinę riziką, išskyrus atvejį, kai atvejo vadybininkas, koordinuojantis atvejo vadybos procesą, o kai atvejo vadyba netaikoma, – socialinis darbuotojas, dirbantis su asmenimis, patiriančiais socialinę riziką, rekomenduoja paramą mokinio reikmenims įsigyti teikti pinigine forma.“"
    },
    {
      "provision_ref": "art6",
      "section": "6",
      "title": "6 straipsnis. 13 straipsnio pakeitimas",
      "content": "Pakeisti 13 straipsnio 1 dalies 2 punktą ir jį išdėstyti taip:\n\n„2) kai nėra aplinkybių, nurodytų šio įstatymo 1 straipsnio 2 dalyje ir 5 straipsnyje;“."
    },
    {
      "provision_ref": "art7",
      "section": "7",
      "title": "7 straipsnis. Įstatymo įsigaliojimas ir įgyvendinimas",
      "content": "1. Šis įstatymas, išskyrus šio įstatymo 4 straipsnio 2 dalį ir šio straipsnio 3, 4 ir 5 dalis, įsigalioja 2020 m. sausio 1 d.\n\n2. Šio įstatymo 4 straipsnio 2 dalis įsigalioja 2020 m. rugsėjo 1 d.\n\n3. Lietuvos Respublikos švietimo, mokslo ir sporto ministras ir savivaldybių institucijos iki 2019 m. gruodžio 31 d. priima šio įstatymo įgyvendinamuosius teisės aktus.\n\n4. Lietuvos Respublikos socialinės apsaugos ir darbo ministras, atsižvelgdamas į savivaldybių apsisprendimą dėl nemokamo mokinių maitinimo taikant savitarnos principą, iki 2019 m. gruodžio 20 d. patvirtina Savivaldybių, kurių administracijų patvirtintuose sąrašuose esančiose bendrojo ugdymo mokyklose bus organizuojamas nemokamas maitinimas taikant savitarnos principą, sąrašą ir iki 2019 m. gruodžio 31 d. priima šio įstatymo įgyvendinamuosius teisės aktus.\n\n5. Savivaldybių administracijos iki 2019 m. gruodžio 31 d. patvirtina bendrojo ugdymo mokyklų, kuriose mokiniams, besimokantiems pagal priešmokyklinio ugdymo programą, nemokamas maitinimas organizuojamas taikant savitarnos principą, sąrašus.\n\n6. Savivaldybių administracijos užtikrina, kad mokyklose, kurios yra šio straipsnio 5 dalyje nurodytame mokyklų sąraše, sveikatos apsaugos ministro nustatyta tvarka būtų sudarytos sąlygos mokiniams patiems pasirinkti valgiaraščiuose nurodytus patiekalus, jų sudedamąsias dalis ir kiekius.\n\n7. Lietuvos Respublikos socialinės apsaugos ir darbo ministerija kartu su Lietuvos Respublikos sveikatos apsaugos ministerija ir Lietuvos Respublikos švietimo, mokslo ir sporto ministerija iki 2021 m. liepos 31 d. atlieka šio įstatymo 4 straipsnyje išdėstyto Lietuvos Respublikos socialinės paramos mokiniams įstatymo 5 straipsnio 3 dalyje nustatyto teisinio reguliavimo stebėseną ir Lietuvos Respublikos Vyriausybei pateikia šios stebėsenos ataskaitą.\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentas                                                                                          Gitanas Nausėda"
    }
  ],
  "definitions": []
}

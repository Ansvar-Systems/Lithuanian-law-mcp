{
  "id": "lt-law-x-979",
  "type": "statute",
  "title": "Lietuvos Respublikos valstybinių socialinio draudimo pensijų įstatymo ir Valstybinių socialinio draudimo senatvės pensijų išankstinio mokėjimo įstatymo pakeitimo ir papildymo įstatymas",
  "short_name": "X-979",
  "status": "in_force",
  "issued_date": "2006-12-12",
  "in_force_date": "2007-01-01",
  "url": "https://e-tar.lt/portal/lt/legalAct/TAR.FAD1D38DA710",
  "provisions": [
    {
      "provision_ref": "art1",
      "section": "1",
      "title": "1 straipsnis. 5 straipsnio 2 dalies pakeitimas",
      "content": "Pakeisti 5 straipsnio 2 dalį ir ją dalį išdėstyti taip:\n\n„2. Asmenims, turintiems teisę gauti arba gaunantiems valstybines maitintojo netekimo pensijas ar valstybines socialinio draudimo maitintojo netekimo pensijas už mirusį iki 1995 m. sausio 1 d. maitintoją ir tuo pat metu turintiems teisę gauti valstybinę socialinio draudimo senatvės, netekto darbingumo, invalidumo, ištarnauto laiko, našlių arba našlaičių pensiją, mokama jų pasirinkimu viena iš šių pensijų, išskyrus našlaičių pensiją, kuri mokama kartu su maitintojo netekimo pensija už mirusį iki 1995 m. sausio 1 d. tėvą (motiną).“"
    },
    {
      "provision_ref": "art2",
      "section": "2",
      "title": "2 straipsnis. Įstatymo IV skyriaus pavadinimo pakeitimas",
      "content": "Įstatymo IV skyriaus pavadinime išbraukti žodžius „(maitintojo netekimo)“ ir šį pavadinimą išdėstyti taip:\n\n„IV SKYRIUS\nVALSTYBINĖS SOCIALINIO DRAUDIMO\nNAŠLIŲ IR NAŠLAIČIŲ PENSIJOS“."
    },
    {
      "provision_ref": "art3",
      "section": "3",
      "title": "3 straipsnis. 34 straipsnio pakeitimas",
      "content": "Pakeisti 34 straipsnį ir jį išdėstyti taip:\n\n„34 straipsnis. Teisė gauti našlių ar našlaičių pensiją\n\n1. Teisę gauti valstybinę socialinio draudimo našlių pensiją (toliau – našlių pensija) ar valstybinę socialinio draudimo našlaičių pensiją (toliau – našlaičių pensija) turi šio įstatymo 35 ir 38 straipsniuose nurodyti mirusiojo (nustatyta tvarka pripažinto mirusiu ar nežinia kur esančiu) asmens sutuoktinis bei vaikai (įvaikiai), jeigu asmuo mirties (pripažinimo nežinia kur esančiu) dieną atitiko šias sąlygas:\n\n1) buvo įgijęs šio įstatymo nustatytą teisę gauti valstybinę socialinio draudimo netekto darbingumo (jei asmuo mirė iki 2005 m. liepos 1 d. – invalidumo) pensiją ar senatvės pensiją (priklausomai nuo mirusiojo amžiaus) arba gavo vieną iš šių pensijų – netekto darbingumo (invalidumo) ar senatvės;\n\n2) minimalų valstybinio socialinio pensijų draudimo ar jam prilyginamą stažą atitinkamos rūšies pensijai mirusysis įgijo dirbdamas Lietuvos, Europos Sąjungos ar Europos ekonominės erdvės susitarimą pasirašiusių valstybių narių įmonėse, įstaigose ar organizacijose (išskyrus Lietuvos Respublikos įstatymų nustatyta tvarka reabilituotus politinius kalinius ir tremtinius, dalį stažo įgijusius neteisėto kalinimo metu ar tremtyje, kuriems sąlyga įgyti minimalų stažą dirbant Lietuvos, Europos Sąjungos ar Europos ekonominės erdvės susitarimą pasirašiusių valstybių narių įmonėse, įstaigose ar organizacijose netaikoma).\n\n2. Asmenų, mirusių po Valstybinio socialinio draudimo įstatymo įsigaliojimo, t. y. po 1991 m. birželio 1 d., sutuoktiniui bei vaikams (įvaikiams) našlių ar našlaičių pensija skiriama, jei asmuo mirties dieną buvo nuolatinis Lietuvos Respublikos gyventojas.\n\n3. Našlių ir našlaičių pensija neskiriama, o paskirtosios mokėjimas nutraukiamas asmenims, teismo nuosprendžiu pripažintiems kaltais už tyčinio nusikaltimo mirusiajam, už kurį ši pensija skiriama ir mokama, padarymą.“"
    },
    {
      "provision_ref": "art4",
      "section": "4",
      "title": "4 straipsnis. 35 straipsnio pakeitimas",
      "content": "Pakeisti 35 straipsnį ir jį išdėstyti taip:\n\n„35 straipsnis. Asmenys, turintys teisę gauti našlių pensiją\n\n1. Teisę gauti našlių pensiją turi šie asmenys:\n\n1) sukakę senatvės pensijos amžių našlė arba našlys, neatsižvelgiant į jų amžių sutuoktinio mirties metu;\n\n2) pripažinti nedarbingais ar iš dalies darbingais (iki 2005 m. liepos 1 d. – invalidais) našlė arba našlys, jeigu jie atitinka vieną iš šių sąlygų:\n\na) buvo pripažinti nedarbingais ar iš dalies darbingais (iki 2005 m. liepos 1 d. – invalidais) iki sutuoktinio mirties arba pripažinti nedarbingais ar iš dalies darbingais (iki 2005 m. liepos 1 d. – invalidais) per 5 metus po sutuoktinio mirties;\n\nb) buvo pripažinti nedarbingais ar iš dalies darbingais (iki 2005 m. liepos 1 d. – invalidais) tuo metu, kai slaugė namuose mirusiojo vaikus (įvaikius) iki 18 metų, pripažintus neįgaliaisiais (iki 2005 m. liepos 1 d. – invalidais), taip pat mirusiojo vaikus (įvaikius), kuriems nustatyta 75–100 procentų netekto darbingumo (iki 2005 m. liepos 1 d. – I invalidumo grupė), jeigu šie vaikai (įvaikiai) buvo pripažinti neįgaliaisiais (iki 2005 m. liepos 1 d. – invalidais) iki jiems sukankant 18 metų.\n\n2. Teisė gauti našlių pensiją išlieka, kai po našlių pensijos paskyrimo darbingais pripažinti našlė arba našlys vėl pripažįstami nedarbingais ar iš dalies darbingais nepraėjus 3 metams nuo dienos, kurią buvo nutrauktas našlių pensijos mokėjimas.\n\n3. Našlė arba našlys, neturėję su mirusiu sutuoktiniu vaikų, turi teisę gauti našlių pensiją tik tuo atveju, jei nuo santuokos įregistravimo nustatyta tvarka iki sutuoktinio mirties dienos praėjo ne mažiau kaip 5 metai.\n\n4. Našlei ar našliui našlių pensija neskiriama, o paskirtosios pensijos mokėjimas nutraukiamas dar kartą susituokus.“"
    },
    {
      "provision_ref": "art5",
      "section": "5",
      "title": "5 straipsnis. 36 straipsnio pakeitimas",
      "content": "Pakeisti 36 straipsnį ir jį išdėstyti taip:\n\n„36 straipsnis. Našlių pensijos dydis\n\n1. Našlei arba našliui, turinčiam teisę gauti našlių pensiją, našlių pensija skiriama valstybinės socialinio draudimo našlių pensijos bazinio dydžio (šio straipsnio 2 dalis).\n\n2. Valstybinės socialinio draudimo našlių pensijos bazinį dydį (toliau – našlių pensijos bazinis dydis) tvirtina Vyriausybė Socialinės apsaugos ir darbo ministerijos teikimu. Šis dydis negali būti mažesnis nei 70 litų.“"
    },
    {
      "provision_ref": "art6",
      "section": "6",
      "title": "6 straipsnis. 37 straipsnio pripažinimas netekusiu galios",
      "content": "37 straipsnį pripažinti netekusiu galios."
    },
    {
      "provision_ref": "art7",
      "section": "7",
      "title": "7 straipsnis. 38 straipsnio pakeitimas",
      "content": "Pakeisti 38 straipsnį ir jį išdėstyti taip:\n\n„38 straipsnis. Asmenys, turintys teisę gauti našlaičių pensiją\n\n1. Teisę gauti našlaičių pensiją turi mirusiojo vaikai ir įvaikiai iki 18 metų, taip pat vyresni, jeigu jie pripažinti neįgaliaisiais (iki 2005 m. liepos 1 d. – invalidais) iki 18 metų ir jeigu jie nuo 18 metų nuolat yra nedarbingi ar iš dalies darbingi (invalidai).\n\n2. Nustatyta tvarka Lietuvos Respublikoje įregistruotų aukštųjų, profesinių ir bendrojo lavinimo mokyklų dieninių skyrių studentai ir mokiniai, sukakę 18 metų, turi teisę gauti našlaičių pensiją iki šių mokyklų baigimo (išskyrus bendrojo lavinimo mokyklų dieninių skyrių mokinius, kurie turi teisę gauti našlaičių pensiją iki tų metų, kuriais jie baigia mokytis šiose mokyklose, rugpjūčio 31 d.), bet ne ilgiau, negu kol jiems sukaks 24 metai.\n\n3. Teisė gauti našlaičių pensiją išlieka, kai nedarbingu ar iš dalies darbingu (iki 2005 m. liepos 1 d. – invalidu) pripažintas našlaitis senatvės pensijos amžių sukanka našlaičių pensijos gavimo laikotarpiu.\n\n4. Mirusiojo vaikams (įvaikiams), turintiems teisę gauti našlaičių pensiją, ši teisė išlieka ir tada, kai jie įvaikinami.“"
    },
    {
      "provision_ref": "art8",
      "section": "8",
      "title": "8 straipsnis. 39 straipsnio pakeitimas",
      "content": "Pakeisti 39 straipsnį ir jį išdėstyti taip:\n\n„39 straipsnis. Našlaičių pensijos apskaičiavimas ir dydis\n\n1. Asmeniui, turinčiam teisę gauti našlaičių pensiją, ši pensija skiriama 50 procentų mirusiam asmeniui galėjusios priklausyti valstybinės socialinio draudimo netekto darbingumo pensijos dydžio, nustatyto asmenims, netekusiems 60–70 procentų darbingumo (iki 2005 m. liepos 1 d. – II grupės invalidumo pensijos dydžio), jeigu miręs asmuo nebuvo sukakęs senatvės pensijos amžiaus, arba mirusiajam galėjusios priklausyti valstybinės socialinio draudimo senatvės pensijos dydžio, jeigu jis jau buvo sukakęs senatvės pensijos amžių. Tokio dydžio našlaičių pensija skiriama, jeigu teisę gauti našlaičių pensiją turi vienas vaikas (įvaikis). Jei tokią teisę turi du ir daugiau vaikų (įvaikių), kiekvienam skiriama po lygiai, bet ne daugiau kaip 100 procentų viso apskaičiuotos netekto darbingumo (invalidumo) ar senatvės pensijos dydžio. Jeigu, paskyrus našlaičių pensiją, dėl jos skyrimo ar mokėjimo atnaujinimo kreipiasi kitas našlaitis (našlaičiai) ir dėl to mažėja netekto darbingumo (invalidumo) ar senatvės pensijos dalis, tenkanti vienam našlaičiui, našlaičių pensija perskaičiuojama nuo pirmos dienos mėnesio, einančio po to mėnesio, kurį gautas naujas prašymas su visais reikiamais dokumentais.\n\n2. Mirus senatvės, netekto darbingumo, invalidumo ar išankstinės senatvės pensijos gavėjui, našlaičių pensija apskaičiuojama šio straipsnio 1 dalies nustatyta tvarka pagal mirusiojo gautos pensijos dydį. Skiriant našlaičių pensiją netekto darbingumo pensijos, apskaičiuotos asmenims, netekusiems 45–55 procentų darbingumo (iki 2005 m. liepos 1 d. – III grupės invalidumo pensijos), mažinimas, nustatytas šio įstatymo 32 straipsnio 4 dalyje, netaikomas.\n\n3. Patvirtinus naują, didesnį valstybinės socialinio draudimo bazinės pensijos dydį ir (ar) naujas, didesnes einamųjų metų draudžiamąsias pajamas, našlaičių pensijos yra atitinkamai didinamos.\n\n4. Našlaičių pensijos abiejų tėvų netekusiems našlaičiams skiriamos už kiekvieną iš mirusių tėvų. Jeigu šie našlaičiai po tėvų mirties įgyja teisę gauti našlaičių pensiją už mirusį įtėvį (įmotę), jų prašymu vietoj našlaičių pensijos už tėvą (motiną) skiriama ir mokama našlaičių pensija už įtėvį (įmotę), jeigu ji didesnė už gaunamą.“"
    },
    {
      "provision_ref": "art9",
      "section": "9",
      "title": "9 straipsnis. 46 straipsnio 3 dalies pakeitimas",
      "content": "Pakeisti 46 straipsnio 3 dalį ir ją išdėstyti taip:\n\n„3. Maitintojo netekimo pensijos pagal šį įstatymą neperskaičiuojamos ir kartu su senatvės, netekto darbingumo, invalidumo, ištarnauto laiko, našlių ar našlaičių pensijomis nemokamos, išskyrus našlaičių pensiją, kuri mokama kartu su maitintojo netekimo pensija už mirusį iki 1995 m. sausio 1 d. tėvą (motiną). Maitintojo netekimo pensijos mokamos Valstybinių socialinio draudimo pensijų skyrimo ir mokėjimo nuostatuose nustatyta tvarka.“"
    },
    {
      "provision_ref": "art10",
      "section": "10",
      "title": "10 straipsnis. 47 straipsnio pripažinimas netekusiu galios",
      "content": "47 straipsnį pripažinti netekusiu galios."
    },
    {
      "provision_ref": "art11",
      "section": "11",
      "title": "11 straipsnis. 64 straipsnio 5 dalies pakeitimas",
      "content": "Pakeisti 64 straipsnio 5 dalį ir ją išdėstyti taip:\n\n„5. Kai valstybinės socialinio draudimo senatvės ar netekto darbingumo (invalidumo) pensijos gavėjo, kuriam pensija buvo paskirta po 1995 m. sausio 1 d., asmens draudžiamųjų pajamų koeficientas, apskaičiuotas už laikotarpį iki 1994 m. sausio 1 d., buvo padidintas pagal šio įstatymo 59 ir 60 straipsnių nuostatas, skiriant pensiją iš naujo (42 straipsnis), taip pat skiriant senatvės pensiją netekto darbingumo (invalidumo) pensijos gavėjui sukakus senatvės pensijos amžių, pakeistas koeficientas k nekeičiamas, jei asmeniui tai naudinga. Kai dėl senatvės pensijos pirmą kartą skyrimo kreipiasi valstybinės socialinio draudimo invalidumo pensijos gavėjas, taip pat dėl pensijos skyrimo iš naujo (46 straipsnio 2 dalis) kreipiasi valstybinės socialinio draudimo senatvės ar invalidumo pensijos gavėjas, kuriems šios pensijos buvo paskirtos iki 1995 m. sausio 1 d., arba dėl pensijos skyrimo kreipiasi valstybinės socialinio draudimo netekto darbingumo pensijos gavėjas, kuriam šios pensijos dydis nustatytas pagal invalidumo pensijos, paskirtos iki 1995 m. sausio 1 d., duomenis (42 straipsnio 3 ir 4 dalys), teisė į pensijos padidinimą nustatoma iš naujo nuo senatvės ar netekto darbingumo pensijos skyrimo dienos pagal apskaičiuotus naujus stažo ir pensijos dydžio (pensijų ir (ar) pensijų išmokų sumos) duomenis. Paaiškėjus, kad asmeniui naudingiau ir toliau gauti pensiją, mokėtą iki kreipimosi skirti pensiją pirmą kartą (arba iš naujo), jam toliau mokama anksčiau mokėta pensija.“\n\nANTRASIS SKIRSNIS\nVALSTYBINIŲ SOCIALINIO DRAUDIMO SENATVĖS PENSIJŲ IŠANKSTINIO MOKĖJIMO ĮSTATYMO 8 STRAIPSNIO PAKEITIMAS\n\n(Žin., 2003, Nr. 114-5116; 2005, Nr. 71-2554)"
    },
    {
      "provision_ref": "art1",
      "section": "1",
      "title": "1 straipsnis. 8 straipsnio 4 ir 5 dalių pakeitimas",
      "content": "1. Pakeisti 8 straipsnio 4 dalį ir ją išdėstyti taip:\n\n„4. Mirus asmeniui, kuris iki mirties dienos gavo išankstinę senatvės pensiją, valstybinė socialinio draudimo našlaičių pensija apskaičiuojama Valstybinių socialinio draudimo pensijų įstatymo nustatyta tvarka, atsižvelgiant į mirusiojo gautos išankstinės senatvės pensijos dydį.“\n\n2. Pakeisti 8 straipsnio 5 dalį ir ją išdėstyti taip:\n\n„5. Mirus asmeniui, kuris išankstinę senatvės pensiją buvo gavęs anksčiau, valstybinė socialinio draudimo našlaičių pensija apskaičiuojama atsižvelgiant į mirusiojo gautos valstybinės socialinio draudimo senatvės, invalidumo ar netekto darbingumo pensijos dydį arba į mirusiajam galėjusios priklausyti netekto darbingumo (jei asmuo mirė iki 2005 m. liepos 1 d. – invalidumo) ar senatvės pensijos dydį (priklausomai nuo mirusiojo amžiaus), apskaičiuotą šio straipsnio 1 ir 2 dalyse nustatyta tvarka.“\n\nTREČIASIS SKIRSNIS\nBAIGIAMOSIOS NUOSTATOS"
    },
    {
      "provision_ref": "art1",
      "section": "1",
      "title": "1 straipsnis. Įstatymo įgyvendinimas",
      "content": "1. Iki šio įstatymo įsigaliojimo paskirtos valstybinės socialinio draudimo našlių pensijos (toliau – našlių pensijos) ir valstybinės socialinio draudimo našlaičių pensijos (toliau – našlaičių pensijos), išskyrus šio straipsnio 2, 5, 6 ir 7 dalyse nustatytus atvejus, pradedamos mokėti naujų dydžių ne vėliau kaip praėjus 2 mėnesiams nuo šio įstatymo įsigaliojimo. Šioms pensijoms Valstybinių socialinio draudimo pensijų įstatymo 34 straipsnio 1 dalies 2 punkto reikalavimas netaikomas. Paskirtų ir naujo dydžio našlių pensijų dydžių skirtumas kompensuojamas nuo šio įstatymo įsigaliojimo dienos.\n\n2. Jeigu iki 2007 m. sausio 1 d. paskirtos našlių pensijos dydis viršija našlių pensijos bazinį dydį, ši pensija mokama 2006 m. gruodžio mėnesio dydžio, jo neindeksuojant ir jokiu kitu būdu nedidinant tol, kol našlių pensijos bazinis dydis ima viršyti mokamos našlių pensijos dydį. Kai našlių pensijos bazinis dydis ima viršyti mokamos našlių pensijos dydį, našlių pensija našlei (našliui) toliau mokama našlių pensijos bazinio dydžio.\n\n3. Jeigu asmuo įgijo teisę gauti našlių ar našlaičių pensiją iki šio įstatymo įsigaliojimo, tačiau dėl jos paskyrimo kreipėsi įstatymui įsigaliojus, bet ne vėliau kaip iki 2007 m. gruodžio 31 d., šios pensijos, taikant Valstybinių socialinio draudimo pensijų įstatymo 41 straipsnio 1 dalyje nustatytą terminą, skiriamos iki įstatymo įsigaliojimo galiojusia tvarka ir galiojusių dydžių.\n\n4. Našlei ar našliui, kurių sutuoktiniai mirė iki šio įstatymo įsigaliojimo ir kuriems sutuoktinio mirties dieną iki senatvės pensijos amžiaus sukakties buvo likę 5 ar mažiau metų, našlių pensijos, sukakus senatvės pensijos amžių, skiriamos iki šio įstatymo įsigaliojimo galiojusių dydžių, jeigu našlei ar našliui tai naudinga.\n\n5. Našlių pensijos, paskirtos iki šio įstatymo įsigaliojimo našlei ar našliui, faktiniam sutuoktiniui, asmeniui, teisės aktų nustatyta tvarka pripažintam globėju ar rūpintoju (toliau – globėjas ar rūpintojas), kaip auginantiems mirusio asmens vaikus (įvaikius) iki 18 metų (bendrojo lavinimo ir profesinių mokyklų dieninių skyrių moksleivius – iki šių mokyklų baigimo, bet ne ilgiau, negu kol jiems sukaks 19 metų) arba kaip slaugantiems namuose mirusiojo vaikus (įvaikius), kuriems nustatyta 75–100 procentų netekto darbingumo (iki 2005 m. liepos 1 d. – I invalidumo grupė), jeigu šie vaikai (įvaikiai) buvo pripažinti neįgaliaisiais (iki 2005 m. liepos 1 d. – invalidais) iki jiems sukankant 18 metų ir jeigu jiems mokama našlaičių ar šalpos našlaičių pensija, mokamos kartu su mirusiojo vaikams (įvaikiams) iki šio įstatymo įsigaliojimo paskirtomis tuo metu galiojusių dydžių našlaičių pensijomis. Patvirtinus naują, didesnį, valstybinės socialinio draudimo bazinės pensijos dydį ir (ar) naujas, didesnes, einamųjų metų draudžiamąsias pajamas, našlių pensijų dydžiai nekeičiami, o kartu mokamos našlaičių pensijos atitinkamai didinamos.\n\n6. Šio straipsnio 5 dalyje nurodytos našlių ir našlaičių pensijos, paskirtos iki šio įstatymo įsigaliojimo galiojusių dydžių, mokamos tol, kol baigiasi našlių pensijų mokėjimo terminas. Pasibaigus našlių pensijos mokėjimo terminui, našlaičių pensijos gavėjui, jeigu jam toliau išlieka teisė gauti šią pensiją, Valstybinių socialinio draudimo pensijų įstatymo 39 straipsnio 1 dalyje nustatyto dydžio pensija pradedama mokėti nuo mėnesio, einančio po to mėnesio, kurį baigėsi našlių pensijos mokėjimo terminas, pirmosios dienos.\n\n7. Našlės ar našlio, faktinio sutuoktinio, globėjo ar rūpintojo prašymu vietoj šio straipsnio 5 dalyje nurodytų kartu mokamų našlių ir našlaičių pensijų, mirusiojo vaikams (įvaikiams) gali būti pradedama mokėti Valstybinių socialinio draudimo pensijų įstatymo 39 straipsnio 1 dalyje nustatytų dydžių našlaičių pensija. Pradėjus ją mokėti, našlių pensijos mokėjimas nutraukiamas ir neatnaujinamas. Jeigu dėl našlių pensijos mokėjimo nutraukimo kreipiamasi iki 2007 m. gruodžio 31 d., nurodytųjų dydžių našlaičių pensija mirusiojo vaikams (įvaikiams) skiriama nuo 2007 m. sausio 1 d., o už laikotarpį nuo 2007 m. sausio 1 d. iki našlių pensijos mokėjimo nutraukimo dienos išmokamas nuo 2007 m. sausio 1 d. skiriamos našlaičių pensijos ir iki našlių pensijos mokėjimo nutraukimo dienos mokėtų našlių ir našlaičių pensijų sumos skirtumas. Jeigu dėl našlių pensijos mokėjimo nutraukimo kreipiamasi po 2008 m. sausio 1 d., mirusiojo vaikams (įvaikiams) Valstybinių socialinio draudimo pensijų įstatymo 39 straipsnio 1 dalyje nustatytų dydžių našlaičių pensija skiriama nuo mėnesio, einančio po to mėnesio, kurį buvo gautas prašymas dėl našlių pensijos mokėjimo nutraukimo, pirmos dienos. Jeigu už tą patį mirusį asmenį buvo paskirtos kelios našlių pensijos, kreipimosi dėl našlių pensijos mokėjimo nutraukimo diena laikoma diena, kurią pateiktas paskutinis prašymas dėl našlių pensijos mokėjimo nutraukimo. Valstybinio socialinio draudimo fondo valdybos prie Socialinės apsaugos ir darbo ministerijos teritoriniai skyriai ne vėliau kaip iki 2007 m. liepos 1 d. privalo raštu informuoti visus šioje dalyje nurodytus našlių pensijų gavėjus bei sukakusius 18 metų našlaičių pensijų gavėjus apie pasikeitusius našlių ir našlaičių pensijų dydžius ir mokėjimo tvarką ir pasiūlyti jiems kreiptis dėl našlių pensijos mokėjimo nutraukimo, jeigu tai šiems asmenims naudinga.\n\n8. Mirusiojo posūniams ir podukroms, kuriems našlaičių pensijos paskirtos iki šio įstatymo įsigaliojimo, šios pensijos mokamos tokiomis pat sąlygomis, dydžiais ir tvarka kaip mirusiojo vaikams (įvaikiams).\n\n9. Jeigu našlių pensijos gavėjas, įgijęs teisę į šią pensiją iki šio įstatymo įsigaliojimo, iki 2007 m. gruodžio 31 d. pateikia papildomus duomenis apie mirusiojo valstybinio socialinio pensijų draudimo stažą (šiam stažui prilygintus laikotarpius) ar (ir) draudžiamąsias (joms prilygintas) pajamas ir šie duomenys turi įtakos jo gaunamos našlių pensijos dydžiui, naujo dydžio našlių pensija skiriama nuo mėnesio, einančio po to mėnesio, kurį šie duomenys pateikti, pirmosios dienos. Po 2008 m. sausio 1 d. pensijos byloje esantys duomenys apie mirusiojo asmens valstybinio socialinio pensijų draudimo stažą (šiam stažui prilygintus laikotarpius) ar (ir) draudžiamąsias (joms prilygintas) pajamas nebepildomi. Šios dalies nuostatos netaikomos našlių pensijų, paskirtų už mirusius iki 1995 m. sausio 1 d. sutuoktinius, gavėjams.\n\n10. Valstybinių socialinio draudimo pensijų įstatymo 36 straipsnyje nurodytas valstybinės socialinio draudimo našlių pensijos bazinis dydis taikomas tik skiriant ir mokant valstybines socialinio draudimo našlių pensijas.\n\n11. Šio įstatymo pirmojo skirsnio 11 straipsnio nuostatos taikomos skiriant valstybines socialinio draudimo senatvės pensijas netekto darbingumo (invalidumo) pensijų gavėjams, sukakusiems senatvės pensijos amžių, taip pat skiriant valstybines socialinio draudimo senatvės ir netekto darbingumo pensijas iš naujo po Valstybinių socialinio draudimo pensijų įstatymo pakeitimo įstatymo (Žin., 2005, Nr. 71-2555) įsigaliojimo."
    },
    {
      "provision_ref": "art2",
      "section": "2",
      "title": "2 straipsnis. Įstatymo įsigaliojimas",
      "content": "Šis įstatymas įsigalioja nuo 2007 m. sausio 1 d.\n\nSkelbiu šį Lietuvos Respublikos Seimo priimtą įstatymą.\n\nRESPUBLIKOS PREZIDENTAS                                                                  VALDAS ADAMKUS\n______________"
    }
  ],
  "definitions": []
}

{
  "id": "lt-law-xiv-604",
  "type": "statute",
  "title": "Lietuvos Respublikos elektros energetikos įstatymo Nr. VIII-1881 43 ir 69 straipsnių pakeitimo įstatymas",
  "short_name": "XIV-604",
  "status": "in_force",
  "issued_date": "2021-11-04",
  "in_force_date": "2021-11-13",
  "url": "https://e-tar.lt/portal/lt/legalAct/8b79006043b411ec992fe4cdfceb5666/GbCgbIwJYv",
  "provisions": [
    {
      "provision_ref": "art1",
      "section": "1",
      "title": "1 straipsnis. 43 straipsnio pakeitimas",
      "content": "1. Pakeisti 43 straipsnio 1 dalies 2 punktą ir jį išdėstyti taip:\n\n„2) 2022 m. liepos 1 d. – visiems buitiniams vartotojams, kurių faktinis elektros energijos suvartojimas objekte laikotarpiu nuo 2020 m. birželio 1 d. iki 2021 m. gegužės 31 d. yra ne mažesnis kaip 1 000 kWh, išskyrus vartotojus, nurodytus šio įstatymo 69 straipsnio 14 ir 15 dalyse, ir pažeidžiamus vartotojus, kurie laikotarpiu nuo 2020 m. birželio 1 d. iki 2022 m. birželio 30 d. bent kartą buvo įgiję pažeidžiamo vartotojo statusą;“.\n\n2. Pakeisti 43 straipsnio 2 dalies 1 punktą ir jį išdėstyti taip:\n\n„1) ne vėliau kaip iki 2021 m. rugpjūčio 1 d. raštu ir (ar) elektroninių ryšių priemonėmis informuoja šio straipsnio 1 dalies 2 ir 3 punktuose nurodytus vartotojus apie sutarties su visuomeniniu tiekėju nutraukimą, jų pareigą pasirinkti nepriklausomą tiekėją iki šio straipsnio 1 dalies 2 ar 3 punkte nurodytos datos, numatomą elektros energijos tiekimo visuomenine elektros energijos kaina nutraukimą vartotojams per nustatytą terminą nepasirinkus nepriklausomo tiekėjo, įskaitant informaciją apie garantinį elektros energijos tiekėją, garantinio tiekimo pradžią ir garantinio tiekimo sąlygas, numatytas šio straipsnio  12 dalyje ir šio įstatymo 44 straipsnyje, naujų sutarčių sudarymą ir ankstesnių sutarčių pasibaigimą, taip pat apie tai, kad skirstomųjų tinklų operatorius perduos jų asmens duomenis nepriklausomiems tiekėjams pasiūlymo dėl elektros energijos pirkimo–pardavimo ir persiuntimo paslaugos teikimo sutarties su vartotoju sudarymo pateikimo tikslu, nurodant, kokiais terminais ir kokie asmens duomenys bus perduoti to pageidaujantiems nepriklausomiems tiekėjams, ir apie tai, kad šie vartotojai turi teisę pranešti skirstomųjų tinklų operatoriui apie savo nesutikimą dėl jų asmens duomenų perdavimo nepriklausomiems tiekėjams;“."
    },
    {
      "provision_ref": "art2",
      "section": "2",
      "title": "2 straipsnis. 69 straipsnio pakeitimas",
      "content": "Pakeisti 69 straipsnio 8 dalį ir ją išdėstyti taip:\n\n„8. Visuomeninę elektros energijos kainą ir tarifus nustato visuomeninis tiekėjas 6 kalendoriniams mėnesiams. Visuomeninė elektros energijos kaina nustatoma kaip elektros energijos įsigijimo kainos, perdavimo, viešuosius interesus atitinkančių paslaugų, skirstymo, visuomeninio tiekimo kainos ir faktinės elektros energijos įsigijimo kainos bei ankstesnio laikotarpio prognozuotos elektros energijos kainos skirtumo suma. Visuomeninio tiekėjo nustatytas visuomenines elektros energijos kainas ir tarifus tikrina Taryba šio straipsnio 9 dalyje nustatyta tvarka. Tuo atveju, jeigu visuomeninė elektros energijos kaina buitiniams vartotojams kiltų daugiau kaip 40 procentų, visuomeninis tiekėjas gali pasiūlyti Tarybai priimti sprendimą, nustatant visuomeninę elektros energijos kainą, nevertinti elektros energijos įsigijimo kainos dalies, o dėl neįvertintos kainos dalies susidariusį sąnaudų skirtumą tarp Tarybos nustatytų ir faktinių kainų išdėstyti ilgesniam kaip vienų metų laikotarpiui. Taryba priima sprendimą dėl skirtumo, susidariusio tarp Tarybos nustatytų ir faktinių kainų bei pagrįstų sąnaudų, ir Tarybos sprendimais numatytų sąnaudų skirtumų, patirtų iki 2022 m. gruodžio 31 d., įskaitant ir tokių sąnaudų skirtumo pinigų kainą (skolinimosi sąnaudas, kurios įvertinamos Tarybos perdavimo, skirstymo ir visuomeninio tiekimo paslaugų kainų viršutinių ribų metodikoje nustatyta tvarka), taip pat šio įstatymo 60 straipsnio 3 dalyje nurodytų sąnaudų Tarybos nustatyta tvarka ir sąlygomis įvertinimo nustatant papildomą dedamąją prie persiuntimo paslaugos kainos. Tarybos apskaičiuotas lėšų perviršis grąžinamas buitiniams vartotojams sumažinant papildomą dedamąją prie persiuntimo paslaugos kainos, kai visuomeninio tiekimo veiklą iki 2023 m. sausio 1 d. vykdęs asmuo perveda perrinktas lėšas skirstomųjų tinklų operatoriui, o nesurinktos lėšos surenkamos taikant papildomą dedamąją prie persiuntimo paslaugos kainos, ir visuomeninio tiekimo veiklą iki 2023 m. sausio 1 d. vykdžiusiam asmeniui išmokamos dalimis kas kalendorinį mėnesį skirstomųjų tinklų operatoriaus, kurio turimoje elektros energijos skirstymo veiklos licencijoje nurodytoje teritorijoje veikė toks visuomeninis tiekėjas, tačiau ne vėliau kaip iki 2027 m. gruodžio 31 d.“"
    },
    {
      "provision_ref": "art3",
      "section": "3",
      "title": "3 straipsnis. Įstatymo įgyvendinimas ir taikymas",
      "content": "1. Visuomeninis tiekėjas per 15 darbo dienų nuo šio įstatymo įsigaliojimo raštu ir (ar) elektroninių ryšių priemonėmis informuoja Lietuvos Respublikos elektros energetikos įstatymo 43 straipsnio 1 dalies 2 punkte nurodytus buitinius vartotojus, kuriems šio įstatymo įsigaliojimo dieną elektros energija tiekiama visuomenine elektros energijos kaina ir kurių duomenys apie pasirinktą nepriklausomą tiekėją skirstomųjų tinklų operatoriaus nėra perduoti visuomeniniam tiekėjui, apie numatomą sutarties su visuomeniniu tiekėju nutraukimą 2022 m. liepos 1 d., jų pareigą pasirinkti nepriklausomą tiekėją, jeigu vartotojas nėra sudaręs elektros energijos pirkimo–pardavimo ir persiuntimo paslaugos teikimo sutarties su nepriklausomu tiekėju, taip pat apie tai, kad vartotojams, kurie jau yra sudarę elektros energijos pirkimo–pardavimo ir persiuntimo paslaugos teikimo sutartį su nepriklausomu tiekėju, informaciją apie sudarytų sutarčių vykdymą pateiks jų pasirinktas nepriklausomas tiekėjas.\n\n2. Visuomeninio tiekėjo pagrįstos sąnaudos, patirtos dėl šio straipsnio 1 dalyje nustatytos pareigos įgyvendinimo, įvertinamos nustatant visuomeninio tiekimo paslaugos kainos viršutinę ribą.\n\n3. Nepriklausomas tiekėjas per 15 darbo dienų nuo šio įstatymo įsigaliojimo raštu ir (ar) elektroninių ryšių priemonėmis informuoja Elektros energetikos įstatymo 43 straipsnio 1 dalies 2 punkte nurodytus buitinius vartotojus, su kuriais šio įstatymo įsigaliojimo dieną šis nepriklausomas tiekėjas yra sudaręs elektros energijos pirkimo–pardavimo ir persiuntimo paslaugos teikimo sutartį, apie jų teisę iki 2022 m. birželio 30 d. gauti elektros energiją iš visuomeninio tiekėjo, jeigu bus nutraukta elektros energijos pirkimo–pardavimo ir persiuntimo paslaugos teikimo sutartis su nepriklausomu tiekėju arba jeigu ši sutartis bus atidėta šio straipsnio 4 dalyje nustatyta tvarka.\n\n4. Nepriklausomas tiekėjas turi teisę atidėti visų su Elektros energetikos įstatymo 43 straipsnio 1 dalies 2 punkte nurodytais buitiniais vartotojais sudarytų elektros energijos pirkimo–pardavimo ir persiuntimo paslaugos teikimo sutarčių, pagal kurias elektros energijos tiekimas prasidės 2022 m. sausio 1 d., vykdymo pradžią iki 2022 m. liepos 1 d. tomis pačiomis sąlygomis, dėl kurių buvo susitarta sudarant šias sutartis, įskaitant kainą, kainos ir (ar) sutarties galiojimo termino pabaigą. Jeigu nepriklausomas tiekėjas pasinaudoja šioje dalyje nurodyta teise, jis privalo sutartyje nurodytu būdu ne vėliau kaip per 15 darbo dienų nuo šio įstatymo įsigaliojimo dienos informuoti buitinį vartotoją apie elektros energijos pirkimo–pardavimo ir persiuntimo paslaugos teikimo sutarties vykdymo termino pradžios atidėjimą ir vartotojo teisę nesutikti su šios sutarties vykdymo pradžios atidėjimu. Jeigu buitinis vartotojas nesutinka su elektros energijos pirkimo–pardavimo ir persiuntimo paslaugos teikimo sutarties vykdymo pradžios termino atidėjimu, apie tai sutartyje nurodytu būdu jis informuoja nepriklausomą tiekėją ne vėliau kaip iki 2021 m. gruodžio 15 d. Tokiu atveju su nepriklausomu tiekėju sudarytos elektros energijos pirkimo–pardavimo ir persiuntimo paslaugos teikimo sutarties vykdymas pradedamas nuo šioje sutartyje nurodyto termino.\n\n5. Jeigu Elektros energetikos įstatymo 43 straipsnio 1 dalies 2 punkte nurodytas buitinis vartotojas nutraukia elektros energijos pirkimo–pardavimo ir persiuntimo paslaugos teikimo sutartį su nepriklausomu tiekėju ir nesudaro naujos elektros energijos pirkimo–pardavimo ir persiuntimo paslaugos teikimo sutarties su nepriklausomu tiekėju, toks buitinis vartotojas privalo sudaryti elektros energijos pirkimo–pardavimo ir persiuntimo paslaugos teikimo sutartį su visuomeniniu tiekėju. Jeigu buitinis vartotojas nesudaro elektros energijos pirkimo–pardavimo ir persiuntimo paslaugos teikimo sutarties su visuomeniniu tiekėju, buitinio vartotojo ir visuomeninio tiekėjo tarpusavio santykiams taikomos Lietuvos Respublikos energetikos ministro patvirtintame Buitinių vartotojų su tiekėjais sudaromų elektros energijos pirkimo–pardavimo ir persiuntimo paslaugos teikimo sutarčių standartinių sąlygų apraše nustatytos standartinės sutarties sąlygos.\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentas                                                                                          Gitanas Nausėda"
    }
  ],
  "definitions": []
}

{
  "id": "lt-law-ix-864",
  "type": "statute",
  "title": "Lietuvos Respublikos akcinės bendrovės \"Naftos terminalas\" įstatinio kapitalo mažinimo įstatymas",
  "short_name": "IX-864",
  "status": "in_force",
  "issued_date": "2002-05-02",
  "in_force_date": "2002-05-17",
  "url": "https://e-tar.lt/portal/lt/legalAct/TAR.253E6BDA7725",
  "provisions": [
    {
      "provision_ref": "art1",
      "section": "1",
      "title": "1 straipsnis. Įstatymo paskirtis",
      "content": "1. Šis Įstatymas nustato akcinės bendrovės „Naftos terminalas“ įstatinio kapitalo mažinimo būdą ir tvarką siekiant pakeisti šios bendrovės turto sudėtį, kad būtų panaikinti investicinėms bendrovėms būdingi požymiai.\n\n2. Šiame Įstatyme numatytam akcinės bendrovės „Naftos terminalas“ įstatinio kapitalo mažinimo atvejui netaikomi Akcinių bendrovių įstatymo 54 straipsnio 1, 6, 8, 10 ir 14 dalių reikalavimai. Kiti Lietuvos Respublikos įstatymai mažinant akcinės bendrovės „Naftos terminalas“ įstatinį kapitalą taikomi tiek, kiek šis Įstatymas nenustato kitaip."
    },
    {
      "provision_ref": "art2",
      "section": "2",
      "title": "2 straipsnis. Įstatinio kapitalo mažinimo būdas",
      "content": "Akcinei bendrovei „Naftos terminalas“ nuosavybės teise priklausančios akcinės bendrovės „Klaipėdos nafta“ akcijos perduodamos akcinės bendrovės „Naftos terminalas“ akcininkams proporcingai jiems priklausančių šios bendrovės akcijų skaičiui, anuliuojant akcinės bendrovės „Naftos terminalas“ atitinkamą akcijų skaičių bei anuliuojamų akcijų nominalia verte sumažinant akcinės bendrovės „Naftos terminalas“ įstatinį kapitalą."
    },
    {
      "provision_ref": "art3",
      "section": "3",
      "title": "3 straipsnis. Įstatinio kapitalo mažinimo tvarka",
      "content": "1. Akcinės bendrovės „Naftos terminalas“ visuotinis akcininkų susirinkimas ne mažiau kaip 2/3 balsų dauguma gali priimti nutarimą mažinti bendrovės įstatinį kapitalą.\n\n2. Akcinės bendrovės „Naftos terminalas“ įstatinis kapitalas mažinamas suma, kuri yra lygi jai nuosavybės teise priklausančių akcinės bendrovės „Klaipėdos nafta“ akcijų nominalių verčių sumai.\n\n3. Įstatinio kapitalo mažinimo metu kiekvieno bendrovės akcininko anuliuojamų akcinės bendrovės „Naftos terminalas“ akcijų skaičius yra proporcingas visuotinio akcininkų susirinkimo, kuris priims nutarimą mažinti įstatinį kapitalą, dieną jam priklausančių akcinės bendrovės „Naftos terminalas“ akcijų skaičiui. Vietoj akcinės bendrovės „Naftos terminalas“ anuliuojamos vienos 1 lito nominalios vertės paprastosios vardinės akcijos akcininkui perduodama viena 1 lito nominalios vertės akcinės bendrovės „Klaipėdos nafta“ akcija. Valstybei, po šio perdavimo įgijus daugiau kaip 40 procentų balsų akcinės bendrovės „Klaipėdos nafta“ akcininkų susirinkime, netaikomi Vertybinių popierių rinkos įstatymo 19 straipsnio reikalavimai.\n\n4. Apie akcinės bendrovės „Naftos terminalas“ įstatinio kapitalo mažinimą kiekvienam bendrovės kreditoriui pranešama registruotu laišku bei viešai skelbiama du kartus darant ne mažesnę kaip 14 dienų pertrauką. Visuotinio akcininkų susirinkimo, priėmusio nutarimą mažinti akcinės bendrovės „Naftos terminalas“ įstatinį kapitalą, protokolas turi būti perduotas Lietuvos Respublikos įmonių rejestro tvarkytojui ne vėliau kaip per 5 darbo dienas nuo šio susirinkimo dienos.\n\n5. Mažindama įstatinį kapitalą, akcinė bendrovė „Naftos terminalas“ privalo savo prievolių įvykdymą papildomai užtikrinti kiekvienam to pareikalavusiam savo kreditoriui, išskyrus Akcinių bendrovių įstatymo 54 straipsnio 9 dalyje numatytus atvejus. Papildomai užtikrinti prievolių įvykdymą gali reikalauti kreditorius, kurio teisės atsirado iki nutarimo dėl bendrovės įstatinio kapitalo mažinimo atskleidimo dienos.\n\n6. Dėl įstatinio kapitalo sumažinimo akcinės bendrovės „Naftos terminalas“ įstatų pakeitimai Įmonių rejestre registruojami ne anksčiau kaip po 14 dienų po to, kai antrą kartą buvo viešai paskelbta apie įstatinio kapitalo mažinimą ir buvo suteiktos papildomos garantijos jų pareikalavusiems kreditoriams.\n\nSkelbiu šį Lietuvos Respublikos Seimo priimtą įstatymą.\n\nRESPUBLIKOS PREZIDENTAS                                                                  VALDAS ADAMKUS\n______________"
    }
  ],
  "definitions": []
}

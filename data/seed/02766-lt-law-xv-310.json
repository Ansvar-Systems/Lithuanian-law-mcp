{
  "id": "lt-law-xv-310",
  "type": "statute",
  "title": "Lietuvos Respublikos energetikos įstatymo Nr. IX-884 2, 8, 24-1, 24-2, 25, 26, 36 straipsnių pakeitimo ir Įstatymo papildymo 26-1 straipsniu įstatymas",
  "short_name": "XV-310",
  "status": "in_force",
  "issued_date": "2025-06-19",
  "in_force_date": "2025-07-01",
  "url": "https://e-tar.lt/portal/lt/legalAct/6c5b93d255c311f0b070ee7f1ceefc75",
  "provisions": [
    {
      "provision_ref": "art1",
      "section": "1",
      "title": "1 straipsnis. 2 straipsnio pakeitimas",
      "content": "1. Pripažinti netekusia galios 2 straipsnio 4 dalį.\n\n2. Papildyti 2 straipsnį 441 dalimi:\n\n„441. Šiame įstatyme vartojama sąvoka „didmeninės rinkos dalyvis“ atitinka Reglamento (ES) Nr. 1227/2011 2 straipsnio 7 punkte apibrėžiamą sąvoką „rinkos dalyvis“. Sąvoka „profesionaliai sandorius organizuojantis ar vykdantis asmuo“ suprantama taip, kaip apibrėžiama Reglamento (ES) Nr. 1227/2011 2 straipsnio 8a punkte.“"
    },
    {
      "provision_ref": "art2",
      "section": "2",
      "title": "2 straipsnis. 8 straipsnio pakeitimas",
      "content": "Pakeisti 8 straipsnio 11 dalies 20 punktą ir jį išdėstyti taip:\n\n„20) tiria Reglamento (ES) Nr. 1227/2011 pažeidimus ir atlieka energetikos įmonių veiklos, didmeninės energijos rinkos dalyvių, profesionaliai sandorius organizuojančių ar vykdančių asmenų, energetikos objektų, energetikos įrenginių ir vartotojų energetikos įrenginių patikrinimus;“."
    },
    {
      "provision_ref": "art3",
      "section": "3",
      "title": "3 straipsnis. 241 straipsnio pakeitimas",
      "content": "Pakeisti 241 straipsnį ir jį išdėstyti taip:\n\n„241 straipsnis. Reglamento (ES) Nr. 1227/2011 pažeidimo tyrimai, energetikos įmonių reguliuojamosios veiklos, energetikos objektų, energetikos įrenginių ir vartotojų energetikos įrenginių patikrinimai\n\n1. Taryba, vadovaudamasi šio įstatymo ir Lietuvos Respublikos viešojo administravimo įstatymo nuostatomis, prižiūrėdama, kaip asmenys laikosi Reglamente (ES) Nr. 1227/2011 nustatytų draudimų ir įpareigojimų, energetikos įmonės ir didmeninės energijos rinkos dalyviai vykdo veiklą, atlikdama Reglamento (ES) Nr. 1227/2011 pažeidimo tyrimus, energetikos valstybinę kontrolę ir priežiūrą, atlieka energetikos įmonių veiklos, didmeninės energijos rinkos dalyvių, energetikos objektų, energetikos įrenginių ir vartotojų energetikos įrenginių patikrinimus. Atlikdama patikrinimus, įskaitant Reglamento (ES) Nr. 1227/2011 pažeidimo tyrimus, Taryba turi teisę:\n\n1) šio ir kitų įstatymų nustatyta tvarka neatlygintinai gauti visą patikrinimui atlikti būtiną ir reikalingą informaciją, duomenis, dokumentus (neatsižvelgiant į tai, kokioje laikmenoje jie saugomi), jų kopijas ir išrašus;\n\n2) gauti žodinius ir rašytinius paaiškinimus iš asmenų, susijusių su tiriamu Reglamento (ES) Nr. 1227/2011 pažeidimu, tikrinamos energetikos įmonės veikla, energetikos objektu, energetikos įrenginiu ir (ar) vartotojų energetikos įrenginiu, reikalauti, kad jie atvyktų į Tarybos patalpas duoti paaiškinimų;\n\n3) gauti patikrinimui atlikti būtiną informaciją ir dokumentus, jų kopijas apie asmenų turtą ir pajamas, ūkines, finansines ir kitas operacijas iš valstybės ir savivaldybės institucijų, taip pat iš Lietuvos banko, komercinių bankų ir kitų kredito bei finansų įstaigų, auditorių, kitų juridinių ir fizinių asmenų, nepaisant to, ar informacija laikoma konfidencialia ar nelaikoma, gauti informaciją iš valstybės ar kitų juridinių asmenų valdomų ar tvarkomų registrų ar duomenų bazių;\n\n4) pagal patikrinimo medžiagą iš ekspertizės įstaigų gauti išvadas;\n\n5) patikrinimui atlikti pasitelkti specialistų ir ekspertų;\n\n6) sudaryti sutartis su audito įmonėmis, kitais juridiniais ar fiziniais asmenimis, kurių paslaugomis Taryba naudosis atlikdama patikrinimą;\n\n7) atlikdama patikrinimą, naudoti visą Tarybos turimą informaciją, įskaitant ir informaciją, gautą kitų patikrinimų metu;\n\n8) naudotis kitomis  Reglamento (ES) Nr. 1227/2011, įstatymų suteiktomis teisėmis.\n\n2. Tarybos įgalioti Tarybos administracijos valstybės tarnautojai, užtikrindami jiems pavestų uždavinių ir funkcijų vykdymą atliekant patikrinimus, įskaitant Reglamento (ES) Nr. 1227/2011 pažeidimo tyrimus, turi šias teises, kurias įgyvendina Tarybos vardu:\n\n1) patekti į tikrinamų asmenų, energetikos įmonių, asmenų, dėl kurių atliekamas Reglamento (ES) Nr. 1227/2011 pažeidimo tyrimas ar dėl kurių energetikos objektų ir (ar) įrenginių ar vartotojų energetikos įrenginių atliekamas patikrinimas, ir kitų asmenų naudojamas patalpas, gyvenamąsias patalpas ar teritoriją ir atlikti patikrinimo veiksmus. Juridinių asmenų naudojamose patalpose ar teritorijoje patikrinimo veiksmai atliekami dalyvaujant juridinio asmens atstovui, patalpų ar teritorijos savininkui ar jo įgaliotam atstovui juridinių asmenų darbo metu, o ne darbo laiku – jeigu yra pagrįstų įtarimų, kad pažeidžiami teisės aktai, į fizinių asmenų gyvenamąsias patalpas ar teritoriją Tarybos įgalioti Tarybos administracijos valstybės tarnautojai gali patekti tik gavę gyventojo rašytinį sutikimą arba pateikę teismo išduotą leidimą. Gyventojams, ne vėliau kaip prieš 3 darbo dienas turi būti raštu pranešta apie numatytą patikrinimo datą ir laiką;\n\n2) gerbdami asmens privataus gyvenimo neliečiamumą ir teisę į asmens duomenų apsaugą, faktinių aplinkybių užfiksavimo tikslu fotografuoti, daryti garso ir (ar) vaizdo įrašus. Fotografijų, garso ir (ar) vaizdo įrašų darymo ir naudojimo bei gautų asmens duomenų tvarkymo reikalavimus nustato Taryba;\n\n3) patikrinimo metu naudoti technines priemones;\n\n4) pasitelkti šio straipsnio 1 dalies 5 ir 6 punktuose nurodytus asmenis patikrinimo veiksmams atlikti;\n\n5) tikrinti asmenų tapatybę patvirtinančius dokumentus;\n\n6) savo funkcijoms atlikti teisės aktų nustatyta tvarka pasitelkti teisėsaugos institucijas;\n\n7) atlikdami Reglamento (ES) Nr. 1227/2011 pažeidimo tyrimus, energetikos įmonių reguliuojamosios veiklos, energetikos objektų, įrenginių ir vartotojų energetikos įrenginių patikrinimus, gali duoti privalomuosius nurodymus;\n\n8) gauti žodinius ir rašytinius paaiškinimus iš asmenų, susijusių su tiriamu Reglamento (ES) Nr. 1227/2011 pažeidimu, iš asmenų, susijusių su tikrinamos energetikos įmonės veikla, iš asmenų, dėl kurių energetikos objektų ir (ar) įrenginių atliekamas patikrinimas, iš vartotojų, dėl kurių poreikiams tenkinti skirtų energetikos įrenginių atliekamas patikrinimas, reikalauti, kad jie atvyktų duoti paaiškinimų į tyrimą atliekančio Tarybos administracijos valstybės tarnautojo tarnybines patalpas;\n\n9) laikinai, iki Tarybos atliekamo tyrimo ir (ar) patikrinimo pabaigos, paimti dokumentus ir (ar) daiktus, kurie būtini ar turi įrodomosios reikšmės tiriant pažeidimą, ir pateikti asmeniui, susijusiam su tiriamu Reglamento (ES) Nr. 1227/2011 pažeidimu, asmeniui, susijusiam su tikrinamos energetikos įmonės veikla, asmeniui, dėl kurio energetikos objekto ir (ar) įrenginio atliekamas patikrinimas, vartotojui, dėl kurio poreikiams tenkinti skirto energetikos įrenginio atliekamas patikrinimas, motyvuotą sprendimą dėl dokumentų ir (arba) daiktų poėmio bei paimtų dokumentų ir (arba) daiktų apyrašą;\n\n10) paimti energijos išteklių pavyzdžius ir atlikti jų laboratorinius tyrimus;\n\n11) kitas šio ir kitų įstatymų nustatytas teises.\n\n3. Taryba prašymą dėl šio straipsnio 2 dalies 1 punkte nurodyto teismo leidimo patekti į tikrintinas fizinio asmens gyvenamąsias patalpas ar teritoriją (tarp jų ir nuomojamas ar naudojamas kitais pagrindais) teikia pirmosios instancijos administraciniam teismui. Šiame prašyme turi būti nurodytas tikrintinų gyvenamųjų patalpų ar teritorijos (tarp jų ir nuomojamos ar naudojamos kitais pagrindais) savininko ir (ar) naudotojo vardas, pavardė, teritorijos, statinio ir (ar) patalpų adresas, įtariamų pažeidimų pobūdis ir numatomi atlikti veiksmai. Prašymą išnagrinėja pirmosios instancijos administracinis teismas ir priima motyvuotą nutartį prašymą patenkinti, patenkinti iš dalies arba atmesti. Prašymas dėl teismo leidimo įeiti į tikrintinas fizinių asmenų gyvenamąsias patalpas ar teritoriją (tarp jų ir nuomojamas ar naudojamas kitais pagrindais) turi būti išnagrinėtas ir nutartis priimta ne vėliau kaip per 72 valandas nuo prašymo pateikimo momento. Jeigu Taryba nesutinka su pirmosios instancijos administracinio teismo nutartimi atmesti prašymą arba patenkinti prašymą iš dalies, ji turi teisę per 7 kalendorines dienas nuo šios nutarties priėmimo ją apskųsti Lietuvos vyriausiajam administraciniam teismui. Lietuvos vyriausiasis administracinis teismas turi išnagrinėti Tarybos atskirąjį skundą dėl pirmosios instancijos administracinio teismo nutarties ne vėliau kaip per 7 kalendorines dienas nuo atskirojo skundo priėmimo.\n\n4. Asmenys, nurodyti šio straipsnio 1 dalies 5 ir 6 punktuose, turi teises, nustatytas šio straipsnio 1 dalies 1 ir 7 punktuose, 2 dalies 1 punkte.\n\n5. Tarybos įgalioti Tarybos administracijos valstybės tarnautojai, prieš atlikdami šiame straipsnyje nurodytus veiksmus, turi pateikti Tarybos išduotą dokumentą, patvirtinantį jų įgaliojimus, patikrinimo tikslus ir terminus.\n\n6. Asmuo, dėl kurio veikos atliekamas Reglamento (ES) Nr. 1227/2011 pažeidimo tyrimas, tikrinama energetikos įmonė, asmuo, dėl kurio energetikos objekto, energetikos įrenginio atliekamas patikrinimas, ir vartotojas, dėl kurio poreikiams tenkinti skirto energetikos įrenginio atliekamas patikrinimas, privalo:\n\n1) dalyvauti pats ar paskirti įgaliotus atsakingus asmenis, kurie dalyvautų atliekant patikrinimą ir bendradarbiautų su Taryba;\n\n2) pateikti Tarybai visą patikrinimui atlikti būtiną ir reikalingą informaciją, duomenis ir dokumentus (neatsižvelgiant į tai, kokioje laikmenoje jie saugomi), jų kopijas ir išrašus;\n\n3) teikti žodinius ir rašytinius paaiškinimus, Tarybai pareikalavus, paaiškinimus duoti Tarybos patalpose;\n\n4) sudaryti reikiamas sąlygas patikrinimui atlikti, kai patikrinimas atliekamas tikrinamos energetikos įmonės, asmens, dėl kurio veikos atliekamas Reglamento (ES) Nr. 1227/2011 pažeidimo tyrimas ar dėl kurio energetikos objekto bei energetikos įrenginio atliekamas patikrinimas, ir vartotojo, dėl kurio poreikiams tenkinti skirto energetikos įrenginio atliekamas patikrinimas, patalpose ar teritorijoje;\n\n5) vykdyti kitus Tarybos ir jos įgaliotų Tarybos administracijos valstybės tarnautojų teisėtus reikalavimus.\n\n7. Asmuo, dėl kurio veikos atliekamas Reglamento (ES) Nr. 1227/2011 pažeidimo tyrimas, tikrinama energetikos įmonė, asmuo, dėl kurio energetikos objekto, energetikos įrenginio atliekamas patikrinimas, ir vartotojas, dėl kurio poreikiams tenkinti skirto energetikos įrenginio atliekamas patikrinimas, turi teisę:\n\n1) informuoti Tarybą apie galimai neteisėtus Tarybos įgaliotų Tarybos administracijos valstybės tarnautojų veiksmus;\n\n2) apskųsti galimai neteisėtus Tarybos įgaliotų Tarybos administracijos valstybės tarnautojų veiksmus ir privalomuosius nurodymus ir patikrinimui pasitelktų asmenų veiksmus;\n\n3) raštu ir (ar) žodžiu teikti pastabas ir paaiškinimus dėl patikrinimo akte ir jo prieduose nurodytos informacijos;\n\n4) dalyvauti Tarybos posėdyje svarstant patikrinimo aktą;\n\n5) pateikti pastabas ir pasiūlymus dėl Tarybos administracijos valstybės tarnautojo surašyto patikrinimo akto ar duoto privalomojo nurodymo, jeigu atliekamas energetikos įmonių reguliuojamosios veiklos patikrinimas, Reglamento (ES) Nr. 1227/2011 pažeidimo tyrimas, energetikos objekto, energetikos įrenginio ir (ar) vartotojo energetikos įrenginio patikrinimas.\n\n8. Kiti juridiniai asmenys patikrinimų, įskaitant Reglamento (ES) Nr. 1227/2011 pažeidimo tyrimus, metu turi teises ir pareigas, nustatytas šio straipsnio 6 dalies 2–5 punktuose ir 7 dalies 1 ir 2 punktuose.\n\n9. Tarybos įgalioti Tarybos administracijos valstybės tarnautojai, įgyvendindami jiems suteiktas teises, surašo dokumentus (aktus, protokolus, reikalavimus, privalomuosius nurodymus ir pan.). Jų formas tvirtina ir pildymo tvarką nustato Taryba.\n\n10. Tarybos ir jos įgaliotų Tarybos administracijos valstybės tarnautojų reikalavimai, duoti atliekant šiame straipsnyje nurodytus veiksmus, yra privalomi juridiniams ir fiziniams asmenims, kurie privalo tinkamai bendradarbiauti su Taryba, jos įgaliotais Tarybos administracijos valstybės tarnautojais ir šio straipsnio 1 dalies 5 ir 6 punktuose nurodytais asmenimis. Už reikalavimų nevykdymą, netinkamą bendradarbiavimą ar trukdymą atlikti patikrinimo, įskaitant Reglamento (ES) Nr. 1227/2011 pažeidimo tyrimą, veiksmus taikomos šio ir kitų įstatymų nustatytos sankcijos.\n\n11. Asmuo, dėl kurio veikos atliekamas Reglamento (ES) Nr. 1227/2011 pažeidimo tyrimas, tikrinama energetikos įmonė, asmuo, dėl kurio energetikos objekto, energetikos įrenginio atliekamas patikrinimas, vartotojas, dėl kurio poreikiams tenkinti skirto energetikos įrenginio atliekamas patikrinimas, ir kiti juridiniai bei fiziniai asmenys Tarybai, jos įgaliotiems Tarybos administracijos valstybės tarnautojams ir šio straipsnio 1 dalies 5 ir 6 punktuose nurodytiems asmenims privalo pateikti reikalaujamą informaciją net ir tuo atveju, jeigu tokia informacija sudaro asmens, dėl kurio veikos atliekamas Reglamento (ES) Nr. 1227/2011 pažeidimo tyrimas, tikrinamos energetikos įmonės, asmens, dėl kurio energetikos objekto, energetikos įrenginio atliekamas patikrinimas, ir vartotojo, dėl kurio poreikiams tenkinti skirto energetikos įrenginio atliekamas patikrinimas, komercinę paslaptį, arba informacija yra konfidenciali dėl kitų priežasčių. Taryba, jos įgalioti Tarybos administracijos valstybės tarnautojai ir šio straipsnio 1 dalies 5 ir 6 punktuose nurodyti asmenys privalo užtikrinti patikrinimo metu gautos konfidencialios ir (ar) komercinę paslaptį sudarančios informacijos apsaugą.\n\n12. Šio straipsnio 7 dalies 2 punkte nurodytą skundą tikrinamas asmuo, dėl kurio veikos atliekamas Reglamento (ES) Nr. 1227/2011 pažeidimo tyrimas, energetikos įmonė, asmuo, dėl kurio energetikos objekto, energetikos įrenginio atliekamas patikrinimas, ir vartotojas, dėl kurio poreikiams tenkinti skirto energetikos įrenginio atliekamas patikrinimas, turi teisę paduoti pirmosios instancijos administraciniam teismui teisės aktų nustatyta tvarka. Skundo padavimas Tarybos įgaliotų Tarybos administracijos valstybės tarnautojų, patikrinimui pasitelktų specialistų ar ekspertų atitinkamų veiksmų nesustabdo, jeigu teismas nenusprendžia kitaip.\n\n13. Už šio straipsnio 1 dalies 3, 4 ir 5 punktuose nurodytas paslaugas, jeigu jos pagal galiojančius teisės aktus yra teikiamos atlygintinai, Taryba atsiskaito teisės aktų nustatyta tvarka.\n\n14. Lietuvos bankas, komerciniai bankai ar kitos kredito bei finansų įstaigos šio straipsnio 1 dalies 3 punkte nurodytą informaciją Tarybai teikia teisės aktų nustatyta tvarka.“"
    },
    {
      "provision_ref": "art4",
      "section": "4",
      "title": "4 straipsnis. 242 straipsnio pakeitimas",
      "content": "1. Pakeisti 242 straipsnio 1 dalį ir ją išdėstyti taip:\n\n„1. Tarybos įgalioti Tarybos administracijos valstybės tarnautojai, atlikdami Reglamento (ES) Nr. 1227/2011 pažeidimo tyrimus, nustatę energetikos veiklą, energetikos objektų, energetikos įrenginių ar vartotojų energetikos įrenginių eksploatavimą reglamentuojančių teisės aktų reikalavimų nesilaikymo ar netinkamo vykdymo faktą, Tarybos nustatyta tvarka turi teisę asmeniui duoti privalomąjį nurodymą.“\n\n2. Papildyti 242 straipsnio 2 dalį 3 punktu:\n\n„3) kai atliekant Reglamento (ES) Nr. 1227/2011 pažeidimo tyrimus nustatoma, kad asmuo, dėl kurio toks tyrimas atliekamas, atliko veiksmus, kurie prieštarauja Reglamentui (ES) Nr. 1227/2011 ar deleguotiesiems aktams, priimtiems remiantis Reglamentu (ES) Nr. 1227/2011 suteiktais įgaliojimais, arba Reglamento (ES) Nr. 1227/2011 pagrindu priimtiems įgyvendinimo aktams, duodamas privalomasis nurodymas nutraukti tokius veiksmus.“"
    },
    {
      "provision_ref": "art5",
      "section": "5",
      "title": "5 straipsnis. 25 straipsnio pakeitimas",
      "content": "Pakeisti 25 straipsnio 6 dalį ir ją išdėstyti taip:\n\n„6. Fiziniai ir (ar) juridiniai asmenys Tarybos prašymu teikia jai informaciją apie energetikos įmonėms suteiktų paslaugų teikimo ar parduotų prekių tiekimo sąnaudas, pajamas, sutartinius įsipareigojimus ir kainodaras, kurie turi įtakos valstybės reguliuojamoms kainoms, kai energetikos įmonės, kurių veiklai yra taikomos valstybės reguliuojamos kainos, su fiziniais ir (ar) juridiniais asmenimis sudaro paslaugų teikimo ar prekių pirkimo sandorius, informaciją apie asmenų gautas pajamas, kuri būtina Tarybos taikomos sankcijos dydžiui apskaičiuoti, taip pat informaciją, reikalingą stebėsenai pagal Reglamento (ES) Nr. 1227/2011 nuostatas vykdyti, bei kitą Tarybai teisės aktuose pavestoms funkcijoms atlikti reikalingą informaciją. Taryba, naudodamasi teise gauti iš fizinių ir (ar) juridinių asmenų informaciją, privalo užtikrinti gautos informacijos ar duomenų konfidencialumą, jeigu juos pateikęs asmuo to prašo, tačiau ši pareiga neapriboja galimybės Tarybai skelbti ar kitaip naudoti apibendrintą ar nuasmenintą informaciją ar duomenis, kai iš pateikiamos informacijos ar duomenų negalima nustatyti konkrečių asmenų.“"
    },
    {
      "provision_ref": "art6",
      "section": "6",
      "title": "6 straipsnis. 26 straipsnio pakeitimas",
      "content": "Pakeisti 26 straipsnio 2 dalį ir ją išdėstyti taip:\n\n„2. Taryba glaudžiai bendradarbiauja su Europos Komisija, Energetikos reguliavimo institucijų bendradarbiavimo agentūra, įskaitant dalyvavimą jos Reguliuotojų valdybos darbe pagal Reglamento (ES) 2019/942 21 straipsnį ir bendradarbiavimą įgyvendinant Reglamento (ES) Nr. 1227/2011 nuostatas, ir turi teisę sudaryti bendradarbiavimo susitarimą su Energetikos reguliavimo institucijų bendradarbiavimo agentūra. Taryba taip pat bendradarbiauja su kitų valstybių narių reguliavimo institucijomis ir Europos Komisija, įskaitant bendradarbiavimą įgyvendinant Reglamento (ES) Nr. 1227/2011 nuostatas, ir turi teisę tuo tikslu sudaryti bendradarbiavimo susitarimus.“"
    },
    {
      "provision_ref": "art7",
      "section": "7",
      "title": "7 straipsnis. Įstatymo papildymas 261 straipsniu",
      "content": "Papildyti Įstatymą 261 straipsniu:\n\n„261 straipsnis. Energetikos reguliavimo institucijų bendradarbiavimo agentūros sprendimų vykdymas\n\n1. Energetikos reguliavimo institucijų bendradarbiavimo agentūros pagal Reglamentą (ES) Nr. 1227/2011 pateikiami prašymai dėl leidimo atlikti patikrinimą vietoje teikiami pirmosios instancijos administraciniam teismui.\n\n2. Energetikos reguliavimo institucijų bendradarbiavimo agentūros priimti sprendimai dėl periodinių baudų, nustatytų pagal Reglamento (ES) Nr. 1227/2011 13g straipsnį, Lietuvos Respublikoje laikomi vykdytinais dokumentais, kurių vykdymas užtikrinamas pagal Lietuvos Respublikos administracinių bylų teisenos įstatymą ar Civilinio proceso kodeksą, atsižvelgiant į sprendimo pobūdį.\n\n3. Taryba yra atsakinga už Energetikos reguliavimo institucijų bendradarbiavimo agentūros sprendimų autentiškumo patikrinimą.\n\n4. Taryba, atlikusi Energetikos reguliavimo institucijų bendradarbiavimo agentūros sprendimų autentiškumo patikrinimą, perduoda juos vykdyti pagal Administracinių bylų teisenos įstatymą arba Civilinio proceso kodeksą, atsižvelgdama į taikytino vykdymo proceso pobūdį.\n\n5. Energetikos reguliavimo institucijų bendradarbiavimo agentūros sprendimų vykdymą sustabdyti gali tik Europos Sąjungos Teisingumo Teismas. Lietuvos Respublikos teismai turi jurisdikciją nagrinėti skundus dėl Energetikos reguliavimo institucijų bendradarbiavimo agentūros sprendimų vykdymo tvarkos ar procedūrinių pažeidimų.“"
    },
    {
      "provision_ref": "art8",
      "section": "8",
      "title": "8 straipsnis. 36 straipsnio pakeitimas",
      "content": "1. Pakeisti 36 straipsnio 2 dalį ir ją išdėstyti taip:\n\n„2. Asmenims už Reglamento (ES) Nr. 1227/2011 nuostatų pažeidimus Taryba skiria šias sankcijas:\n\n1) juridiniams asmenims:\n\na) už Reglamento (ES) Nr. 1227/2011 8 ir 9 straipsnių pažeidimus skiria piniginę baudą iki 1 procento juridinio asmens bendrų metinių pajamų praėjusiais finansiniais metais, o jeigu juridiniai asmenys neturėjo pajamų praėjusiais finansiniais metais, – iki dvidešimt tūkstančių eurų arba kreipiasi į teismą skirti laikiną apribojimą vykdyti veiklą didmeninėje energijos rinkoje;\n\nb) už Reglamento (ES) Nr. 1227/2011 4 ir 15 straipsnių pažeidimus skiria piniginę baudą iki 2 procentų juridinio asmens bendrų metinių pajamų praėjusiais finansiniais metais, o jeigu juridiniai asmenys neturėjo pajamų praėjusiais finansiniais metais, – iki keturiasdešimt tūkstančių eurų arba kreipiasi į teismą skirti laikiną apribojimą vykdyti veiklą didmeninėje energijos rinkoje;\n\nc) už Reglamento (ES) Nr. 1227/2011 3 ir 5 straipsnių pažeidimus skiria piniginę baudą iki 15 procentų juridinio asmens bendrų metinių pajamų praėjusiais finansiniais metais, o jeigu juridiniai asmenys neturėjo pajamų praėjusiais finansiniais metais, – iki trijų šimtų tūkstančių eurų arba kreipiasi į teismą skirti laikiną apribojimą vykdyti veiklą didmeninėje energijos rinkoje;\n\n2) fiziniams asmenims:\n\na) už Reglamento (ES) Nr. 1227/2011 8 ir 9 straipsnių pažeidimus skiria piniginę baudą iki penkių šimtų tūkstančių eurų;\n\nb) už Reglamento (ES) Nr. 1227/2011 4 ir 15 straipsnių pažeidimus skiria piniginę baudą iki vieno milijono eurų;\n\nc) už Reglamento (ES) Nr. 1227/2011 3 ir 5 straipsnių pažeidimus skiria piniginę baudą iki penkių milijonų eurų.“\n\n2. Papildyti 36 straipsnį 21 dalimi:\n\n„21. Taryba už asmens, dėl kurio atliekamas Reglamento (ES) Nr. 1227/2011 pažeidimo tyrimas, atsisakymą teikti informaciją turi teisę skirti periodinę baudą, kurios dydis juridiniam asmeniui yra 3 procentai praėjusių finansinių metų vidutinių dienos pajamų už kiekvieną pažeidimo vykdymo (tęsimo) dieną, kol šis juridinis asmuo įvykdys Tarybos įpareigojimą pateikti informaciją, fiziniam asmeniui – 2 procentai praėjusių kalendorinių metų vidutinių dienos pajamų už kiekvieną pažeidimo vykdymo (tęsimo) dieną, kol šis fizinis asmuo įvykdys Tarybos įpareigojimą pateikti informaciją. Šioje dalyje nurodyta periodinė bauda skiriama už laikotarpį, kuris prasideda nuo Tarybos nutarimo skirti baudą priėmimo dienos ir baigiasi tą dieną, kai baigiasi pažeidimo vykdymas (tęsimas). Periodinė bauda gali būti skiriama ne ilgesniam kaip šešių mėnesių laikotarpiui nuo Tarybos sprendimo paskirti tokią baudą priėmimo dienos.“\n\n3. Pakeisti 36 straipsnio 4 dalį ir ją išdėstyti taip:\n\n„4. Jeigu dėl šio straipsnio 2 dalyje išvardytų pažeidimų asmuo gavo pajamų, kitokios turtinės naudos, išvengė nuostolių ir (ar) padarė žalos ir tokių pajamų, kitokios turtinės naudos, išvengtų nuostolių ir (ar) žalos dydis viršijo šio straipsnio 2 dalyje nurodytų baudų dydžius, Taryba turi teisę skirti baudą iki dvigubo asmens dėl šio straipsnio 2 dalyje išvardytų pažeidimų gautų pajamų, kitokios turtinės naudos, išvengtų nuostolių ir (ar) padarytos žalos dydžio. Jeigu asmuo dėl pažeidimo gavo pajamų, kitokios turtinės naudos, išvengė nuostolių ir (arba) padarė žalos, sankcijos dydis turi būti ne mažesnis, nei  gautos pajamos, kitokia turtinė nauda, išvengti nuostoliai ir (ar) padaryta žala, išskyrus atvejus, kai šiame straipsnyje nustatyta tvarka šiam asmeniui skirtos sankcijos dydis viršija pažeidimą padariusio:\n\n1) juridinio asmens 20 procentų praėjusių finansinių metų metinės apyvartos;\n\n2) fizinio asmens 20 procentų metinių pajamų praėjusiais kalendoriniais metais.“\n\n4. Pakeisti 36 straipsnio 5 dalį ir ją išdėstyti taip:\n\n„5. Taryba kreipiasi į teismą skirti laikiną apribojimą vykdyti veiklą didmeninėje energijos rinkoje, kai, Tarybai paskyrus baudą, per Tarybos nustatytą protingą terminą, ne ilgesnį kaip du mėnesiai, asmuo nenutraukia daryti šio straipsnio 2 dalyje išvardytų pažeidimų, arba, esant faktinėms aplinkybėms, laikinas apribojimas vykdyti veiklą yra efektyvesnė priemonė negu baudos skyrimas. Taryba skiria šio straipsnio 4 dalyje nurodytą piniginę baudą visais atvejais, kai asmuo dėl šio straipsnio 2 dalyje išvardytų pažeidimų gavo pajamų, kitokios turtinės naudos, išvengė nuostolių ir (ar) padarė žalos.“\n\n5. Pakeisti 36 straipsnio 8 dalį ir ją išdėstyti taip:\n\n„8. Taryba, skirdama šiame straipsnyje nurodytas sankcijas, atsižvelgia į:\n\n1) pažeidimo pavojingumą;\n\n2) pažeidimo trukmę;\n\n3) pažeidimo pasekmes;\n\n4) energetikos įmonės atsakomybę lengvinančias ar sunkinančias aplinkybes;\n\n5) Reglamento (ES) Nr. 1227/2011 18 straipsnio 7 dalyje nurodytas aplinkybes, kai skiriama sankcija už šio reglamento pažeidimus.“"
    },
    {
      "provision_ref": "art9",
      "section": "9",
      "title": "9 straipsnis. Įstatymo įsigaliojimas ir įgyvendinimas",
      "content": "1. Šis įstatymas, išskyrus šio straipsnio 2 dalį, įsigalioja 2025 m. liepos 1 d.\n\n2. Lietuvos Respublikos Vyriausybė, energetikos ministras, Valstybinė energetikos reguliavimo taryba iki 2025 m. birželio 30 d. priima šio įstatymo įgyvendinamuosius teisės aktus.\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentas                                                                                          Gitanas Nausėda"
    }
  ],
  "definitions": []
}

{
  "id": "lt-law-ix-552",
  "type": "statute",
  "title": "Lietuvos Respublikos Seimo Antikorupcijos komisijos įstatymas",
  "short_name": "IX-552",
  "status": "in_force",
  "issued_date": "2001-10-16",
  "in_force_date": "2001-10-31",
  "url": "https://e-tar.lt/portal/lt/legalAct/TAR.8C26CA13AC03",
  "provisions": [
    {
      "provision_ref": "art1",
      "section": "1",
      "title": "1 straipsnis. Įstatymo paskirtis",
      "content": "1. Šis Įstatymas reglamentuoja nuolatinės Seimo Antikorupcijos komisijos (toliau – Komisijos) uždavinius, įgaliojimus, darbo tvarką ir kitus su Komisijos veikla susijusius klausimus.\n\n2. Šiame Įstatyme nenumatytus Komisijos sudarymo ir darbo tvarkos klausimus reglamentuoja Seimo statutas."
    },
    {
      "provision_ref": "art2",
      "section": "2",
      "title": "2 straipsnis. Komisijos uždaviniai",
      "content": "Komisijos uždaviniai:\n\n1) nagrinėti korupcijos ir su ja susijusius reiškinius bei atvejus, priimti sprendimus nagrinėjamais klausimais ir kontroliuoti, kaip institucijos juos vykdo;\n\n2) analizuoti valstybės ir savivaldybių institucijų, įstaigų ir įmonių sprendimus, sudarančius sąlygas korupcijai bei nusikaltimams ir kitiems teisės pažeidimams ūkio ir finansų sistemose, siekti, kad tokie sprendimai būtų panaikinti;\n\n3) teikti pasiūlymus Seimui, Vyriausybei ir kitoms institucijoms dėl teisės aktų priėmimo ir tobulinimo, korupcijos, ekonominių ir finansinių nusikaltimų bei kitų teisės pažeidimų prevencijos ir užkardymo."
    },
    {
      "provision_ref": "art3",
      "section": "3",
      "title": "3 straipsnis. Komisijos teisės",
      "content": "1. Komisija turi teisę:\n\n1) gauti reikalingą informaciją iš ministerijų, Generalinės prokuratūros prie Lietuvos Aukščiausiojo Teismo, Valstybės kontrolės, Specialiųjų tyrimų tarnybos, Valstybės saugumo departamento bei kitų valstybės ir savivaldybių institucijų, įmonių, įstaigų ir organizacijų;\n\n2) siūlyti šios dalies 1 punkte nurodytoms institucijoms atlikti patikrinimus ir spręsti klausimus pagal savo kompetenciją;\n\n3) kviesti į posėdžius valstybės pareigūnus ir tarnautojus, kitus asmenis;\n\n4) suderinusi su valstybės institucijų vadovais, pasitelkti jų darbuotojų, taip pat kitų specialistų;\n\n5) įstatymų nustatyta tvarka gauti informaciją, sudarančią tarnybos ar valstybės paslaptį.\n\n2. Komisija nesikiša į teisėsaugos institucijų ir teismų veiklą, susijusią su jų tiesioginėmis funkcijomis.\n\n3. Šio Įstatymo nustatyta tvarka sudaryta laikinoji tyrimo grupė taip pat turi Komisijos teises, numatytas šio straipsnio 1 dalyje."
    },
    {
      "provision_ref": "art4",
      "section": "4",
      "title": "4 straipsnis. Komisijos narių pareigos",
      "content": "1. Komisijos nariai privalo:\n\n1) saugoti informaciją, kurią sužinojo eidami tarnybines pareigas, jeigu ji sudaro valstybės, tarnybos, komercinę ar kitą įstatymų saugomą paslaptį;\n\n2) kol Komisija priims sprendimus dėl nagrinėjamo klausimo, neskelbti informacijos apie jo tyrimo eigą, su juo susijusius asmenis ir gautą medžiagą.\n\n2. Šio straipsnio nuostatos privalomos ir Komisijos pasitelktiems specialistams bei darbuotojams."
    },
    {
      "provision_ref": "art5",
      "section": "5",
      "title": "5 straipsnis. Komisijos darbo organizavimas",
      "content": "1. Komisijos darbą organizuoja ir jam vadovauja Komisijos pirmininkas ir jo pavaduotojas. Jų rinkimo ir tvirtinimo tvarką bei įgaliojimus nustato Seimo statutas.\n\n2. Klausimas pradedamas nagrinėti Komisijoje Seimo pavedimu ir gali būti pradėtas nagrinėti Seimo nario iniciatyva, remiantis piliečių skundais, pareigūnų pateikta ar kita gauta informacija apie korupcijos prielaidas ar atvejus."
    },
    {
      "provision_ref": "art6",
      "section": "6",
      "title": "6 straipsnis. Komisijos darbo tvarka",
      "content": "1. Komisijos posėdis laikomas teisėtu, jeigu jame dalyvauja daugiau kaip pusė jos narių.\n\n2. Komisijos posėdžiai paprastai yra vieši. Komisijos sprendimu gali būti rengiami uždari posėdžiai, kuriuose gali dalyvauti tik Komisijos pakviesti asmenys.\n\n3. Komisijos posėdžiams pirmininkauja Komisijos pirmininkas arba jo pavedimu – pirmininko pavaduotojas."
    },
    {
      "provision_ref": "art7",
      "section": "7",
      "title": "7 straipsnis. Laikinųjų tyrimo grupių sudarymas",
      "content": "1. Komisija iš savo narių gali sudaryti laikinąsias tyrimo grupes konkretiems klausimams nagrinėti. Laikinosios tyrimo grupės vadovu Komisija skiria vieną iš narių. Laikinoji tyrimo grupė darbui gali pasitelkti valstybės institucijų darbuotojų ir kitų specialistų. Laikinosios tyrimo grupės pasitelktiems specialistams gali būti atlyginama už darbą Seimo statuto nustatyta tvarka.\n\n2. Laikinosios tyrimo grupės parengtos ir Komisijai pateiktos išvados svarstomos Komisijos posėdyje."
    },
    {
      "provision_ref": "art8",
      "section": "8",
      "title": "8 straipsnis. Komisijos sprendimai",
      "content": "1. Komisijos sprendimai priimami Komisijos posėdyje atviru balsavimu paprasta posėdyje dalyvaujančių Komisijos narių balsų dauguma.\n\n2. Posėdyje išnagrinėjusi klausimą ar apsvarsčiusi laikinosios tyrimo grupės išvadą, Komisija gali priimti šiuos sprendimus:\n\n1) perduoti medžiagą tirti teisėsaugos institucijoms;\n\n2) siūlyti skirti tarnybines nuobaudas netinkamai savo pareigas einantiems pareigūnams ir kitiems valstybės tarnautojams;\n\n3) atkreipti pareigūnų ir kitų valstybės tarnautojų dėmesį į įstatymų nesilaikymą, tarnybinės etikos bei kitus pažeidimus ir reikalauti pašalinti nurodytus trūkumus;\n\n4) atsisakyti nagrinėti skundą arba nutraukti jo nagrinėjimą.\n\n3. Komisija priima ir kitus sprendimus, reikalingus šio Įstatymo 2 straipsnyje nurodytiems uždaviniams vykdyti.\n\n4. Komisijos nariai, nesutinkantys su Komisijos sprendimu, turi teisę pareikšti atskirąją nuomonę. Ji pridedama prie sprendimo.\n\n5. Komisijos sprendimus, pasiūlymus ir rekomendacijas gavusios institucijos privalo juos apsvarstyti ir apie svarstymo rezultatus informuoti Komisiją per vieną mėnesį ar kitą Komisijos nurodytą laiką.\n\n6. Perdavusi medžiagą tirti teisėsaugos institucijoms, Komisija gali reikalauti informacijos apie tyrimo eigą.\n\n7. Informaciją apie Komisijos sprendimus visuomenės informavimo priemonėms teikia Komisijos pirmininkas arba jo įgaliotas Komisijos narys."
    },
    {
      "provision_ref": "art9",
      "section": "9",
      "title": "9 straipsnis. Įstatymo pripažinimas netekusiu galios",
      "content": "Įsigaliojus šiam Įstatymui, netenka galios 1993 m. birželio 10 d. Lietuvos Respublikos įstatymas Nr. I-181 „Dėl Seimo Ekonominių nusikaltimų tyrimų komisijos reglamento“ (Žin., 1993, Nr. 25-579)."
    },
    {
      "provision_ref": "art10",
      "section": "10",
      "title": "10 straipsnis. Įstatymo įgyvendinimas",
      "content": "Klausimai, pradėti nagrinėti pagal įstatymą „Dėl Seimo Ekonominių nusikaltimų tyrimo komisijos reglamento“, baigiami nagrinėti pagal Seimo Antikorupcijos komisijos įstatymą.\n\nVadovaudamasis Lietuvos Respublikos Konstitucijos 71 straipsnio antrąja dalimi, skelbiu šį Lietuvos Respublikos Seimo priimtą įstatymą.\n\nLIETUVOS RESPUBLIKOS SEIMO PIRMININKAS                       ARTŪRAS PAULAUSKAS\n______________"
    }
  ],
  "definitions": []
}

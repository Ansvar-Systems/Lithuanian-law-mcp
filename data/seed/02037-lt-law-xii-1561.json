{
  "id": "lt-law-xii-1561",
  "type": "statute",
  "title": "Lietuvos Respublikos poligrafo naudojimo įstatymo Nr. VIII-1906 2, 4, 5, 7, 8 ir 11 straipsnių pakeitimo įstatymas",
  "short_name": "XII-1561",
  "status": "in_force",
  "issued_date": "2015-03-26",
  "in_force_date": "2015-07-01",
  "url": "https://e-tar.lt/portal/lt/legalAct/4f940530ddb411e48b678a6bad30f55f/QwJNeftIGD",
  "provisions": [
    {
      "provision_ref": "art1",
      "section": "1",
      "title": "1 straipsnis. 2 straipsnio pakeitimas",
      "content": "1. Pakeisti 2 straipsnio 1 dalį ir ją išdėstyti taip:\n\n„1. Poligrafas – teisės aktuose nustatytus įrenginių elektromagnetinio suderinamumo ir elektrotechninių gaminių saugos reikalavimus atitinkantis prietaisas, fiksuojantis asmens kvėpavimo, kraujotakos, odos elektrinio aktyvumo ir kitus fiziologinius pokyčius, atsirandančius asmens organizme tyrimo šiuo prietaisu metu ir kuriais grindžiamas šiuo prietaisu tiriamo asmens teiginių vertinimas.“\n\n2. Pakeisti 2 straipsnio 3 dalį ir ją išdėstyti taip:\n\n„3. Tyrimo specialistas – asmuo, atitinkantis šio įstatymo keliamus reikalavimus ir šio įstatymo nustatytais atvejais ir tvarka atliekantis tyrimus.“"
    },
    {
      "provision_ref": "art2",
      "section": "2",
      "title": "2 straipsnis. 4 straipsnio pakeitimas",
      "content": "Pakeisti 4 straipsnį ir jį išdėstyti taip:\n\n„4 straipsnis. Tyrimo subjektai ir objektai\n\n1. Tyrimo subjektai yra šios valstybės institucijos:\n\n1) Vidaus reikalų ministerijos įgaliotos institucijos;\n\n2) krašto apsaugos sistemoje – Antrasis operatyvinių tarnybų departamentas prie Krašto apsaugos ministerijos;\n\n3) Valstybės saugumo departamentas;\n\n4) Finansų ministerijos įgaliota institucija;\n\n5) Specialiųjų tyrimų tarnyba.\n\n2. Šio įstatymo 5 straipsnio 2 dalyje nustatytais atvejais tyrimo subjektai tiria poligrafu tuos asmenis, kurių veikla yra susijusi su įslaptintos informacijos naudojimu, apsauga ar susipažinimu su ja:\n\n1) atitinkamos institucijos valstybės tarnautojus, darbuotojus, dirbančius pagal darbo sutartis, pareigūnus ir karius, asmenis, atrinktus tarnybai ar darbui šiose institucijose, taip pat kriminalinės žvalgybos slaptuosius dalyvius ir žvalgybos slaptuosius bendradarbius;\n\n2) valstybės tarnautojus, darbuotojus, dirbančius pagal darbo sutartis, pareigūnus ir karius, asmenis, atrinktus valstybės tarnybai ar darbui, taip pat kriminalinės žvalgybos slaptuosius dalyvius, jeigu to prašo kitos Lietuvos Respublikos valstybės institucijos.“"
    },
    {
      "provision_ref": "art3",
      "section": "3",
      "title": "3 straipsnis. 5 straipsnio pakeitimas",
      "content": "Pakeisti 5 straipsnį ir jį išdėstyti taip:\n\n„5 straipsnis. Tyrimo tikslas ir atvejai\n\n1. Tyrimo tikslas – patikrinti šio įstatymo 4 straipsnio 2 dalyje nurodytų asmenų ir jų suteiktos arba atitinkamų valstybės institucijų surinktos informacijos, susijusios su šiame straipsnyje nurodytais asmenimis ir jų aplinka, patikimumą.\n\n2. Asmenys, nurodyti šio įstatymo 4 straipsnio 2 dalyje, gali būti tiriami šiais atvejais:\n\n1) sprendžiant klausimą dėl leidimo dirbti ar susipažinti su įslaptinta informacija išdavimo ar panaikinimo, kai yra pagrindas manyti, kad asmuo nuslėpė arba pateikė melagingus biografijos faktus ar kitus duomenis apie save ir savo aplinką;\n\n2) vykdant kontržvalgybą;\n\n3) vertinant kriminalinės žvalgybos slaptųjų dalyvių ir (ar) jų pateiktos informacijos patikimumą;\n\n4) vertinant pareigūnų, vykdančių saugomų asmenų apsaugos užtikrinimo funkcijas, patikimumą, taip pat vertinant, ar nėra priežasčių, dėl kurių galėtų kilti grėsmė saugomų asmenų saugumui;\n\n5) tiriant nusikalstamas veikas ir vykdant jų prevenciją, tiriant kitus teisės pažeidimus, jeigu šios veikos ir kiti pažeidimai yra susiję su nustatytos darbo, susipažinimo su įslaptinta informacija ar tokios informacijos naudojimo bei saugojimo tvarkos pažeidimu;\n\n6) kai yra pagrindas manyti, kad asmeniui daromas neteisėtas poveikis, turintis reikšmės nustatytai susipažinimo, darbo su įslaptinta informacija tvarkai, tokios informacijos naudojimui bei saugojimui;\n\n7) asmeniui pateikus prašymą atlikti pakartotinį tyrimą.“"
    },
    {
      "provision_ref": "art4",
      "section": "4",
      "title": "4 straipsnis. 7 straipsnio pakeitimas",
      "content": "Pakeisti 7 straipsnį ir jį išdėstyti taip:\n\n„7 straipsnis. Tyrimo atlikimo tvarka\n\n1. Sprendimą dėl tyrimo atlikimo, atsižvelgdamas į šio įstatymo 5 straipsnyje nustatytus tyrimo tikslą ir atvejus, priima tyrimo subjekto vadovas. Sprendime atlikti tyrimą nurodoma: asmens, kuriam skiriamas tyrimas, vardas, pavardė, tyrimo tikslas ir pagrindas (šio įstatymo 5 straipsnio 2 dalyje nurodytas atvejis). Tyrimo specialistas arba kitas tyrimo subjekto vadovo įgaliotas asmuo su sprendimu atlikti tyrimą asmenį, kuriam skiriamas tyrimas, supažindina pasirašytinai ir kartu paskiria tyrimo laiką ir vietą.\n\n2. Prašymą atlikti tyrimą šio įstatymo 4 straipsnio 2 dalies 2 punkte nurodytiems asmenims ir medžiagą apie tiriamą asmenį tyrimo subjekto vadovui pateikia valstybės institucijos, kurioje tarnauja, dirba ar yra atrinktas tarnauti, dirbti tiriamasis asmuo, vadovas arba jo įgaliotas asmuo. Tyrimo subjekto vadovas ne vėliau kaip per 5 darbo dienas nuo prašymo atlikti tyrimą gavimo dienos jį išnagrinėja ir apie priimtą sprendimą raštu informuoja prašymą pateikusį asmenį. Priėmus sprendimą tyrimo neatlikti, nurodomos motyvuotos tokio sprendimo priežastys.\n\n3. Tyrimas atliekamas ne anksčiau kaip po 2 darbo dienų nuo asmens, kuriam jis skiriamas, supažindinimo su sprendimu atlikti tyrimą dienos, o tiriamojo asmens sutikimu tyrimas gali būti atliekamas nedelsiant.\n\n4. Išvada apie poligrafu tirtą šio įstatymo 4 straipsnio 2 dalies 2 punkte nurodytą asmenį pateikiama prašymą atlikti tyrimą pateikusiam asmeniui.\n\n5. Asmens tyrimas atliekamas, jeigu tiriamasis asmuo sutinka raštu.\n\n6. Galimų taikyti tyrimo metodikų kriterijus, jų sąrašą ir tyrimo atlikimo taisykles nustato Lietuvos Respublikos Vyriausybė.\n\n7. Tyrimo metu taikytinas tyrimo metodikas iš šio straipsnio 6 dalyje nurodyto sąrašo pasirenka tyrimą atliekantis tyrimo specialistas.“"
    },
    {
      "provision_ref": "art5",
      "section": "5",
      "title": "5 straipsnis. 8 straipsnio pakeitimas",
      "content": "1. Pakeisti 8 straipsnio 1 dalį ir ją išdėstyti taip:\n\n„1. Tyrimo specialistas turi atitikti šiuos reikalavimus:\n\n1) būti Lietuvos Respublikos pilietis;\n\n2) turėti aukštąjį universitetinį išsilavinimą;\n\n3) turėti kvalifikaciją patvirtinantį dokumentą, kad yra išklausęs ne mažiau kaip 400 val. trukmės, įskaitant atliktų praktinių užsiėmimų trukmę, vientisus specializuotus tyrimo poligrafu kursus Europos Sąjungos arba Šiaurės Atlanto Sutarties Organizacijos valstybių narių mokymo institucijose;\n\n4) turėti leidimą dirbti ar susipažinti su įslaptinta informacija ir (ar) asmens patikimumo pažymėjimą.“\n\n2. Pakeisti 8 straipsnio 4 dalį ir ją išdėstyti taip:\n\n„4. Šio straipsnio 3 dalies 3 punkte numatytais atvejais tyrimo specialistas apie tyrimo nutraukimą, nurodydamas priežastis, nedelsdamas raštu praneša tyrimo subjekto vadovui, kuris priima sprendimą pakartoti tyrimą arba jį nutraukti. Tyrimo subjekto vadovo sprendimas pakartoti tyrimą dėl šio įstatymo 4 straipsnio 2 dalies 2 punkte nurodytų asmenų arba jį nutraukti turi būti suderintas su prašymą atlikti tyrimą pateikusiu asmeniu.“"
    },
    {
      "provision_ref": "art6",
      "section": "6",
      "title": "6 straipsnis. 11 straipsnio pakeitimas",
      "content": "Pakeisti 11 straipsnio 2 dalį ir ją išdėstyti taip:\n\n„2. Tyrimo subjekto vadovas įstatymų ir kitų teisės aktų nustatyta tvarka privalo užtikrinti valstybės ar tarnybos paslaptį sudarančios informacijos apsaugą.“"
    },
    {
      "provision_ref": "art7",
      "section": "7",
      "title": "7 straipsnis. Įstatymo įsigaliojimas",
      "content": "Šis įstatymas, išskyrus 8 straipsnio 2 dalį, įsigalioja 2015 m. liepos 1 d."
    },
    {
      "provision_ref": "art8",
      "section": "8",
      "title": "8 straipsnis. Įstatymo įgyvendinimas",
      "content": "1. Tyrimo specialistai, neatitinkantys šio įstatymo 5 straipsnio 1 dalyje išdėstytame Lietuvos Respublikos poligrafo naudojimo įstatymo 8 straipsnio 1 dalies 3 punkte nustatyto reikalavimo, privalo iki 2016 m. sausio 1 d. įgyti atitinkamą kvalifikaciją.\n\n2. Lietuvos Respublikos Vyriausybė iki šio įstatymo įsigaliojimo priima šio įstatymo įgyvendinamuosius teisės aktus.\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentė                                                                                        Dalia Grybauskaitė"
    }
  ],
  "definitions": []
}

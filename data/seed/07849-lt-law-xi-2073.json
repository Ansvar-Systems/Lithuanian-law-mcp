{
  "id": "lt-law-xi-2073",
  "type": "statute",
  "title": "Lietuvos Respublikos ūkinių bendrijų įstatymo pakeitimo įstatymas",
  "short_name": "XI-2073",
  "status": "in_force",
  "issued_date": "2012-06-19",
  "in_force_date": "2012-09-01",
  "url": "https://e-tar.lt/portal/lt/legalAct/TAR.407F7D4B62AE/phfdVlTSWX",
  "provisions": [
    {
      "provision_ref": "art1",
      "section": "1",
      "title": "1 straipsnis. Lietuvos Respublikos ūkinių bendrijų įstatymo nauja redakcija",
      "content": "Pakeisti Lietuvos Respublikos ūkinių bendrijų įstatymą ir jį išdėstyti taip:\n\n„LIETUVOS RESPUBLIKOS ŪKINIŲ BENDRIJŲ ĮSTATYMAS"
    },
    {
      "provision_ref": "art1",
      "section": "1",
      "title": "1 straipsnis. Įstatymo paskirtis",
      "content": "Šis įstatymas reglamentuoja įmonių, kurių teisinė forma yra tikroji ūkinė bendrija, ir įmonių, kurių teisinė forma yra komanditinė ūkinė bendrija, steigimą, valdymą, veiklą, pertvarkymą, pabaigą, šių įmonių dalyvių teises ir pareigas."
    },
    {
      "provision_ref": "art2",
      "section": "2",
      "title": "2 straipsnis. Tikroji ūkinė bendrija ir komanditinė ūkinė bendrija",
      "content": "1. Tikroji ūkinė bendrija yra įmonė, kurios visi dalyviai yra tikrieji nariai.\n\n2. Komanditinė ūkinė bendrija yra įmonė, kurios dalyviai yra tikrieji nariai ir komanditoriai.\n\n3. Kai šio įstatymo normos taikomos ir tikrajai ūkinei bendrijai, ir komanditinei ūkinei bendrijai, vartojamas žodis „bendrija“.\n\n4. Kai šio įstatymo normos taikomos ir tikrajam nariui, ir komanditoriui, vartojamas žodis „dalyvis“.\n\n5. Bendrija yra neribotos civilinės atsakomybės privatusis juridinis asmuo.\n\n6. Bendrija įgyja civilines teises, prisiima civilines pareigas ir jas įgyvendina per tikruosius narius.\n\n7. Tikrosios ūkinės bendrijos pavadinime turi būti jos teisinę formą nusakantys žodžiai „tikroji ūkinė bendrija“ arba šių žodžių santrumpa „TŪB“. Komanditinės ūkinės bendrijos pavadinime turi būti jos teisinę formą nusakantys žodžiai „komanditinė ūkinė bendrija“ arba šių žodžių santrumpa „KŪB“.\n\n8. Bendrijos buveinė turi būti Lietuvos Respublikoje.\n\n9. Bendrija savo veikloje vadovaujasi bendrijos veiklos sutartimi, Lietuvos Respublikos civiliniu kodeksu (toliau – Civilinis kodeksas), šiuo ir kitais įstatymais bei teisės aktais."
    },
    {
      "provision_ref": "art3",
      "section": "3",
      "title": "3 straipsnis. Bendrijos steigimas",
      "content": "1. Bendrijos steigėjai yra bendrijos veiklos sutartį sudarę asmenys. Bendrijos steigėjais gali būti ir fiziniai, ir juridiniai asmenys, išskyrus šio straipsnio 2 dalyje nustatytas išimtis. Bendrijoje turi būti ne mažiau kaip du steigėjai.\n\n2. Tikrosios ūkinės bendrijos steigėjais negali būti šio įstatymo 6 straipsnio 4 dalyje išvardyti asmenys. Komanditinės ūkinės bendrijos steigėjais negali būti šio įstatymo 6 straipsnio 5 dalyje išvardyti asmenys.\n\n3. Bendrija steigiama ir veikia pagal bendrijos veiklos sutartį. Bendrijos veiklos sutartis turi būti sudaroma notarine forma.\n\n4. Bendrijos veiklos sutartį pasirašo visi steigėjai ar jų įgalioti asmenys.\n\n5. Bendrijos veiklos sutartis suteikia teisę atidaryti steigiamos bendrijos kaupiamąją sąskaitą banke. Kaupiamojoje sąskaitoje esančios lėšos gali būti naudojamos tik po bendrijos įregistravimo.\n\n6. Bendrija laikoma įsteigta nuo jos įregistravimo Juridinių asmenų registre.\n\n7. Bendrija įregistruojama po to, kai sudaryta bendrijos veiklos sutartis ir Juridinių asmenų registro tvarkytojui pateikti įstatymų nustatyti bendrijai registruoti reikalingi dokumentai.\n\n8. Visi bendrijos steigėjai, sudarę bendrijos veiklos sutartį ir įnešę ar įsipareigoję įnešti įnašą į steigiamą bendriją, nuo bendrijos įregistravimo Juridinių asmenų registre tampa jos dalyviais."
    },
    {
      "provision_ref": "art4",
      "section": "4",
      "title": "4 straipsnis. Bendrijos veiklos sutartis",
      "content": "1. Bendrijos veiklos sutartyje turi būti nurodyta:\n\n1) bendrijos pavadinimas;\n\n2) teisinė forma (tikroji ūkinė bendrija ar komanditinė ūkinė bendrija);\n\n3) bendrijos veiklos tikslai;\n\n4) bendrijos tikrieji nariai ir jų duomenys (fizinio asmens vardas, pavardė, asmens kodas, gyvenamoji vieta; juridinio asmens pavadinimas, teisinė forma, kodas, buveinė);\n\n5) komanditinės ūkinės bendrijos komanditoriai (nurodant, kad tai komanditorius) ir jų duomenys (fizinio asmens vardas, pavardė, asmens kodas, gyvenamoji vieta ar adresas korespondencijai; juridinio asmens pavadinimas, teisinė forma, kodas, buveinė);\n\n6) bendrijos steigimo išlaidų kompensavimo tvarka;\n\n7) bendrijos tikrųjų narių įsipareigojimai dėl įnašų į bendriją, jų dydžio (jeigu įnašas nepiniginis – dėl įnašo vertės), įnešimo tvarkos ir terminų;\n\n8) komanditinės ūkinės bendrijos komanditorių įsipareigojimai dėl įnašų į bendriją, jų dydžio (jeigu įnašas nepiniginis – dėl įnašo vertės), įnešimo tvarkos ir terminų;\n\n9) sandorių, sudaromų steigiamos bendrijos vardu ir dėl jos interesų, sudarymo ir tvirtinimo tvarka;\n\n10) sprendimų dėl bendrijos reikalų priėmimo tvarka ir dalyviams suteikiamų balsų nustatymo taisyklės;\n\n11) bendrijos pelno skirstymo tvarka;\n\n12) bendrijos dokumentų pateikimo dalyviams susipažinti tvarka ir apribojimai;\n\n13) dalyvio teisių perleidimo tvarka;\n\n14) naujų dalyvių priėmimo tvarka;\n\n15) dalyvio pasitraukimo iš bendrijos (savo arba kitų dalyvių iniciatyva) tvarka, įskaitant terminą, per kurį turi būti iš anksto pranešta apie pasitraukimą iš bendrijos;\n\n16) atsiskaitymo su asmenimis, kurie pasitraukė iš bendrijos, tvarka;\n\n17) dalyvių atsakomybė už įsipareigojimų bendrijai nevykdymą;\n\n18) bendrijos filialų ir atstovybių steigimo ir jų veiklos nutraukimo tvarka;\n\n19) ar bendrija sudaro finansinių ataskaitų rinkinį;\n\n20) šaltinis, kuriame skelbiami vieši pranešimai, kai to reikalaujama pagal Civilinį kodeksą ir šį įstatymą;\n\n21) bendrijos veiklos sutarties keitimo tvarka;\n\n22) bendrijos veiklos laikotarpis, jeigu jis yra ribotas;\n\n23) bendrijos veiklos sutarties sudarymo data.\n\n2. Šio straipsnio 1 dalies 20 punkte nurodytas šaltinis, kuriame skelbiami bendrijos vieši pranešimai, turi būti nacionalinis laikraštis arba Lietuvos Respublikos Vyriausybės (toliau – Vyriausybė) nustatyta tvarka Juridinių asmenų registro tvarkytojo leidžiamas elektroninis leidinys viešiems pranešimams skelbti. Bendrijos veiklos sutartyje gali būti nustatyta, kad bendrijos vieši pranešimai skelbiami dviejuose šaltiniuose, t. y. ir bendrijos veiklos sutartyje nurodytame nacionaliniame laikraštyje, ir Vyriausybės nustatyta tvarka Juridinių asmenų registro tvarkytojo leidžiamame elektroniniame leidinyje viešiems pranešimams skelbti.\n\n3. Bendrijos veiklos sutartyje gali būti ir kitų nuostatų, neprieštaraujančių šiam ir kitiems įstatymams.\n\n4. Naujas dalyvis į bendriją priimamas, dalyvio teisės perleidžiamos, iš bendrijos (savo arba kitų dalyvių iniciatyva) pasitraukiama ir kitos bendrijos veiklos sutarties nuostatos keičiamos priimant sprendimą dėl bendrijos veiklos sutarties keitimo. Sprendimą dėl bendrijos veiklos sutarties keitimo priima visi bendrijos dalyviai. Sprendimas priimamas vienbalsiai, jeigu bendrijos veiklos sutartyje nenustatyta kitaip. Bendrijos veiklos sutarties pakeitimus ir visą pakeistą bendrijos veiklos sutarties tekstą pasirašo visi bendrijos veiklos sutartyje nurodyti jos dalyviai ar jų įgalioti asmenys. Juridinių asmenų registro tvarkytojui kartu su kitais teisės aktų nustatytais dokumentais turi būti pateikti bendrijos veiklos sutarties pakeitimai ir visas pakeistas bendrijos veiklos sutarties tekstas.\n\n5. Bendrijos veiklos sutartis, taip pat bendrijos veiklos sutarties pakeitimai įsigalioja nuo jų įregistravimo Juridinių asmenų registre, išskyrus su bendrijos steigimo tvarka ir įnašų įnešimu bendrijos steigimo metu susijusias bendrijos veiklos sutarties nuostatas, kurios įsigalioja nuo bendrijos veiklos sutarties sudarymo."
    },
    {
      "provision_ref": "art5",
      "section": "5",
      "title": "5 straipsnis. Juridinių asmenų registro duomenys",
      "content": "Be Civilinio kodekso 2.66 straipsnyje išvardytų duomenų, Juridinių asmenų registre nurodomi šie duomenys:\n\n1) likvidatorius (vardas, pavardė, asmens kodas, gyvenamoji vieta), jo paskyrimo ir įgaliojimų pabaigos datos, likvidatoriaus įgaliojimai, išskyrus įstatymuose nustatytus įgaliojimus;\n\n2) veiklos laikotarpis, jeigu jis yra ribotas."
    },
    {
      "provision_ref": "art6",
      "section": "6",
      "title": "6 straipsnis. Bendrijos dalyviai",
      "content": "1. Bendrijos dalyviais gali būti ir fiziniai, ir juridiniai asmenys, sudarę bendrijos veiklos sutartį ir įnešę ar įsipareigoję įnešti įnašą į šią bendriją. Asmenys dalyvio teises gali įgyti ir kitais įstatymuose ar bendrijos veiklos sutartyje nustatytais atvejais ir tvarka.\n\n2. Bendrijoje turi būti ne mažiau kaip du dalyviai. Komanditinėje ūkinėje bendrijoje turi būti bent vienas tikrasis narys ir bent vienas komanditorius.\n\n3. Nauji dalyviai į bendriją priimami, dalyvio teisės perleidžiamos ir iš bendrijos pasitraukiama įstatymų ir bendrijos veiklos sutartyje nustatyta tvarka.\n\n4. Tikruoju nariu negali būti kitų bendrijų tikrieji nariai, individualių įmonių savininkai, valstybė, savivaldybės, valstybės įmonės, savivaldybės įmonės, biudžetinės įstaigos, ūkinės bendrijos ir individualios įmonės, taip pat Europos ekonominių interesų grupės ir jų nariai.\n\n5. Komanditoriumi negali būti valstybė, savivaldybės, valstybės įmonės, savivaldybės įmonės, biudžetinės įstaigos.\n\n6. Komanditinės ūkinės bendrijos dalyvis tuo pačiu metu negali būti tos pačios komanditinės ūkinės bendrijos tikruoju nariu ir komanditoriumi."
    },
    {
      "provision_ref": "art7",
      "section": "7",
      "title": "7 straipsnis. Dalyvių teisės ir pareigos",
      "content": "1. Dalyvio teisėmis laikoma Civiliniame kodekse, šiame ir kituose įstatymuose bei bendrijos veiklos sutartyje nustatytų dalyvio turtinių ir neturtinių teisių visuma.\n\n2. Dalyvis gali perleisti savo teises tik gavęs visų kitų dalyvių sutikimą, jeigu įstatymuose ar bendrijos veiklos sutartyje nenustatyta kitaip. Jeigu dalyvis nėra įvykdęs visų bendrijos veiklos sutartyje nustatytų įsipareigojimų dėl įnašo, perleidžiant dalyvio teises kartu pereina ir pareiga įnešti likusią įnašo dalį.\n\n3. Tikrieji nariai bendrijos veiklos sutartyje nustatytomis sąlygomis ir tvarka turi teisę gauti bendrijos lėšų kaip avansu išmokamą pelną.\n\n4. Dalyviai turi teisę susipažinti su bendrijos dokumentais, metinių ir tarpinių finansinių ataskaitų rinkiniais, jeigu bendrija juos sudaro, tokia tvarka ir tiek, kiek tai nustatyta bendrijos veiklos sutartyje.\n\n5. Asmenys, kurie pasitraukė iš bendrijos, turi teisę reikalauti, kad bendrija su jais atsiskaitytų šio įstatymo 13 straipsnyje nustatyta tvarka.\n\n6. Dalyvis privalo bendrijos veiklos sutartyje nustatyta tvarka ir terminais įnešti įnašą į bendriją.\n\n7. Dalyvis, kuris yra bankrutuojantis ar likviduojamas, ne vėliau kaip per dešimt dienų po to, kai jam teisme iškelta bankroto byla ar pradėtas bankroto procesas ne teismo tvarka arba kai jis įgijo likviduojamo juridinio asmens statusą, apie tai privalo raštu pranešti kitiems dalyviams.\n\n8. Civilinio kodekso nustatytais pagrindais ir tvarka bendrijos dalyvio teisės gali būti priverstinai parduotos, jeigu bendrijos dalyvio veiksmai prieštarauja bendrijos veiklos tikslams ir negalima pagrįstai manyti, kad tie veiksmai ateityje pasikeis. Bendrija, įgyvendindama Civilinio kodekso 2.120 straipsnio 2 dalyje nustatytus reikalavimus, išduoda bendrijos dalyviui bendrijos veiklos sutarties išrašą, kuriame turi būti nurodytas bendrijos pavadinimas, bendrijos dalyvis (fizinio asmens vardas, pavardė, asmens kodas, gyvenamoji vieta ar adresas korespondencijai; juridinio asmens pavadinimas, teisinė forma, kodas, buveinė), kuriam išduodamas šis išrašas, ir jo įnašo dydis, bendrijos veiklos sutarties sudarymo data."
    },
    {
      "provision_ref": "art8",
      "section": "8",
      "title": "8 straipsnis. Dalyvių atsakomybė",
      "content": "1. Kai bendrijos prievolėms įvykdyti neužtenka bendrijos turto, bendrijos tikrieji nariai pagal bendrijos prievoles atsako solidariai visu savo turtu, o komanditoriai pagal komanditinės ūkinės bendrijos prievoles atsako tik tuo savo turtu, kurį įnešė ir (ar) įsipareigojo įnešti į komanditinę ūkinę bendriją.\n\n2. Asmuo, kuris nebėra tikrasis narys, pagal bendrijos prievoles, atsiradusias, kol jis buvo tikruoju nariu, atsako taip, kaip jis atsakytų būdamas tikruoju nariu. Tikrajam nariui – fiziniam asmeniui mirus arba pasibaigus tikrajam nariui – juridiniam asmeniui šios dalies nuostatos taikomos ir tikrojo nario teisių perėmėjui, išskyrus valstybę ir savivaldybes."
    },
    {
      "provision_ref": "art9",
      "section": "9",
      "title": "9 straipsnis. Įnašai į bendriją",
      "content": "1. Bendrijos dalyvio įnašas yra dalyvio turtas, perduotas bendrijai.\n\n2. Įnašu gali būti pinigai ir kitoks turtas. Įnašu negali būti išimtas iš civilinės apyvartos turtas, taip pat darbai ir paslaugos.\n\n3. Bendrijos dalyvio nepiniginis įnašas įvertinamas visų bendrijos dalyvių sprendimu, kuris priimamas vienbalsiai, jeigu bendrijos veiklos sutartyje nenustatyta kitaip.\n\n4. Bendrijos dalyvių įnašai nuosavybės teise priklauso bendrijai."
    },
    {
      "provision_ref": "art10",
      "section": "10",
      "title": "10 straipsnis. Bendrijos reikalų tvarkymas",
      "content": "1. Bendrijos vardu veikia ir jos reikalus tvarko tik bendrijos tikrieji nariai.\n\n2. Sprendimus dėl bendrijos reikalų, išskyrus šio straipsnio 3 dalyje nurodytus sprendimus, priima tikrieji nariai šiame įstatyme ir bendrijos veiklos sutartyje nustatyta tvarka. Sprendimai turi būti įforminami raštu.\n\n3. Sprendimus dėl bendrijos veiklos sutarties keitimo, taip pat dėl bendrijos reorganizavimo, pertvarkymo ir likvidavimo komanditinės ūkinės bendrijos tikrieji nariai priima kartu su komanditoriais.\n\n4. Bendrijos veiklos sutartyje gali būti nustatyta, kada ir kokia tvarka komanditinės ūkinės bendrijos tikrieji nariai, priimdami sprendimus dėl komanditinės ūkinės bendrijos reikalų, privalo gauti visų ar bendrijos veiklos sutartyje nustatytos komanditorių daugumos pritarimą. Komanditorių pritarimas nepanaikina tikrųjų narių atsakomybės už priimtus sprendimus.\n\n5. Kiekvienas tikrasis narys, įgyvendindamas priimtus sprendimus, turi teisę veikti bendrijos vardu, jeigu bendrijos veiklos sutartyje nenustatyta kitaip. Jeigu bendrijos vardu turi teisę veikti tik visi tikrieji nariai kartu, sandorius pasirašo visi tikrieji nariai, o kai yra kitų tikrųjų narių įgaliojimas sudaryti sandorius, juos gali pasirašyti vienas tikrasis narys.\n\n6. Tikrųjų narių sprendimu, kuris priimamas vienbalsiai, turi būti paskirti tikrieji nariai, kurie vykdo Civilinio kodekso 2.67 straipsnyje ir 2.82 straipsnio 3 dalyje nustatytas valdymo organų pareigas.\n\n7. Dalyvių sprendimas, kuriuo vienas iš dalyvių atleidžiamas nuo bendrų išlaidų ar nuostolių padengimo, negalioja."
    },
    {
      "provision_ref": "art11",
      "section": "11",
      "title": "11 straipsnis. Bendrijos buhalterinė apskaita ir finansinė atskaitomybė",
      "content": "1. Bendrijos buhalterinę apskaitą, jos organizavimą bei tvarkymą ir finansinės atskaitomybės sudarymą nustato įstatymai ir kiti teisės aktai.\n\n2. Bendrija įstatymų nustatyta tvarka sudaro finansinių ataskaitų rinkinį, jeigu tai yra nustatyta bendrijos veiklos sutartyje.\n\n3. Bendrija, kurios visi tikrieji nariai yra akcinės bendrovės ar uždarosios akcinės bendrovės, privalo įstatymų nustatyta tvarka parengti metinį pranešimą ir sudaryti metinių finansinių ataskaitų rinkinį, neatsižvelgiant į tai, ar finansinių ataskaitų rinkinio sudarymas numatytas bendrijos veiklos sutartyje.\n\n4. Bendrijos metinių finansinių ataskaitų rinkinys ir metinis pranešimas ne vėliau kaip per tris mėnesius nuo finansinių metų pabaigos turi būti patvirtinti ir pateikti Juridinių asmenų registro tvarkytojui.\n\n5. Bendrijos trumpesnio negu finansiniai metai laikotarpio, už kurį skirstoma bendrijos dalyviams skirta pelno dalis, tarpinių finansinių ataskaitų rinkinys ir tarpinis pranešimas ne vėliau kaip per trisdešimt dienų nuo sprendimo dėl jų patvirtinimo priėmimo dienos turi būti pateikti Juridinių asmenų registro tvarkytojui."
    },
    {
      "provision_ref": "art12",
      "section": "12",
      "title": "12 straipsnis. Bendrijos pelno paskirstymas",
      "content": "1. Pasibaigus bendrijos finansiniams metams, iš bendrijos veiklos gautas pelnas paskirstomas bendrijos veiklos sutartyje nustatyta tvarka. Sprendimą dėl pelno paskirstymo priima bendrijos tikrieji nariai. Sprendimas priimamas vienbalsiai, jeigu bendrijos veiklos sutartyje nenustatyta kitaip.\n\n2. Dalyviams skirta iš bendrijos veiklos gauto pelno dalis bendrijos veiklos sutartyje nustatyta tvarka gali būti paskirstyta ir nepasibaigus bendrijos finansiniams metams – už trumpesnį negu finansiniai metai laikotarpį kaip avansu išmokamas pelnas, jeigu bendrija per šį laikotarpį gavo pelno, neturi neįvykdytų prievolių, kurių terminai yra suėję iki sprendimo dėl pelno dalies paskirstymo priėmimo, ir paskirsčius iš bendrijos veiklos gautą dalyviams skirtą pelno dalį būtų pajėgi įvykdyti savo prievoles už einamuosius finansinius metus. Bendrija, kurios bendrijos veiklos sutartyje nustatyta, kad ji sudaro finansinių ataskaitų rinkinį, privalo sudaryti ir patvirtinti trumpesnio negu finansiniai metai laikotarpio, už kurį skirstoma bendrijos dalyviams skirta pelno dalis, tarpinių finansinių ataskaitų rinkinį. Bendrija, kurios visi tikrieji nariai yra akcinės bendrovės ar uždarosios akcinės bendrovės, privalo sudaryti ir patvirtinti trumpesnio negu finansiniai metai laikotarpio, už kurį skirstoma bendrijos dalyviams skirta pelno dalis, tarpinių finansinių ataskaitų rinkinį ir tarpinį pranešimą. Sprendimas dėl bendrijos, kuri privalo sudaryti ir patvirtinti tarpinių finansinių ataskaitų rinkinį, dalyviams skirto pelno dalies už trumpesnį negu finansiniai metai laikotarpį paskirstymo gali būti priimtas per tris mėnesius nuo laikotarpio, už kurį siūloma paskirstyti dalyviams skirto pelno dalį, pabaigos, bet ne anksčiau, negu buvo patvirtintas metinių finansinių ataskaitų rinkinys ir paskirstytas bendrijos pelnas už ankstesnius finansinius metus, ir ne vėliau kaip iki finansinių metų pabaigos. Sprendimą paskirstyti dalyviams skirtą pelno dalį priima bendrijos tikrieji nariai. Sprendimas priimamas vienbalsiai, jeigu bendrijos veiklos sutartyje nenustatyta kitaip.\n\n3. Bendrijos tarpiniam pranešimui mutatis mutandis taikomos Lietuvos Respublikos įmonių finansinės atskaitomybės įstatymo nuostatos, reglamentuojančios metinio pranešimo rengimą ir skelbimą.\n\n4. Bendrijos pelno dalis, skirta dalyviams, paskirstoma kiekvienam dalyviui proporcingai jo įnašo dydžiui, jeigu bendrijos veiklos sutartyje nenustatyta kitaip.\n\n5. Šio straipsnio 1 dalyje nurodytu sprendimu dalyviui paskirta bendrijos pelno dalis turi būti sumažinta bendrijos lėšų kaip avansu išmokėto pelno suma, kurią tas dalyvis gavo šio įstatymo 7 straipsnio 3 dalyje ir šio straipsnio 2 dalyje nustatytais atvejais iki sprendimo priėmimo.\n\n6. Kiekvienam bendrijos dalyviui paskirta pelno dalis turi būti išmokėta per tris mėnesius nuo sprendimo dėl pelno paskirstymo priėmimo dienos."
    },
    {
      "provision_ref": "art13",
      "section": "13",
      "title": "13 straipsnis. Dalyvio pasitraukimas iš bendrijos",
      "content": "1. Dalyvis iš bendrijos gali pasitraukti savo arba kitų bendrijos dalyvių iniciatyva įstatymuose ir bendrijos veiklos sutartyje nustatyta tvarka. Dalyviui pasitraukiant iš bendrijos, jo teisės neperleidžiamos ir kiti asmenys jų neįgyja.\n\n2. Iš bendrijos pasitraukęs asmuo nelaikomas dalyviu nuo bendrijos veiklos sutarties pakeitimų įregistravimo Juridinių asmenų registre dienos.\n\n3. Bendrija asmeniui, kuris pasitraukė iš bendrijos, turi pinigais perduoti jo įnašo dydį šio straipsnio 2 dalyje nurodytą dieną atitinkančią bendrijos turto dalį, apskaičiuotą šiame įstatyme ir bendrijos veiklos sutartyje nustatyta tvarka.\n\n4. Asmuo, kuris pasitraukė iš bendrijos ir kurio nepiniginis įnašas yra individualiais požymiais apibūdintas daiktas, turi teisę reikalauti grąžinti jam šį daiktą, o bendrija turi jį grąžinti, jeigu dėl to nebus pažeisti kitų dalyvių ir kreditorių interesai. Jeigu individualiais požymiais apibūdinto daikto grąžinimas pažeistų kitų dalyvių ir kreditorių interesus, asmeniui, kuris pasitraukė iš bendrijos, turi būti pinigais perduota jo įnašo dydį šio straipsnio 2 dalyje nurodytą dieną atitinkanti bendrijos turto dalis, apskaičiuota šiame įstatyme ir bendrijos veiklos sutartyje nustatyta tvarka. Bendrijos veiklos sutartyje gali būti nustatyta ir kitokia dalyvio nepiniginio įnašo, kuris yra individualiais požymiais apibūdintas daiktas, grąžinimo tvarka.\n\n5. Asmeniui, kuris pasitraukė iš bendrijos, perduodama bendrijos turto dalis turi būti padidinta jam tenkančia nepaskirstyto bendrijos pelno, dėl kurio paskirstymo sprendimas nebuvo priimtas iki šio straipsnio 2 dalyje nurodytos dienos, ar sumažinta jam tenkančia nepaskirstyto bendrijos nuostolio, susidariusio iki šio straipsnio 2 dalyje nurodytos dienos, dalimi, apskaičiuota šio įstatymo ir bendrijos veiklos sutartyje nustatyta tvarka."
    },
    {
      "provision_ref": "art14",
      "section": "14",
      "title": "14 straipsnis. Bendrijos reorganizavimo ypatumai",
      "content": "1. Bendrija reorganizuojama Civiliniame kodekse nustatytais būdais.\n\n2. Reorganizavime gali dalyvauti ir tikrosios ūkinės bendrijos, ir komanditinės ūkinės bendrijos.\n\n3. Nuo viešo paskelbimo apie reorganizavimo sąlygų sudarymą bendrijos veiklos sutartyje nurodytame šaltinyje dienos bendrija, kuri po reorganizavimo pasibaigia, įgyja reorganizuojamos bendrijos statusą, o bendrija, kuri po reorganizavimo tęsia veiklą, – reorganizavime dalyvaujančios bendrijos statusą.\n\n4. Sprendimą dėl reorganizavimo priima kiekvienos reorganizuojamos ir reorganizavime dalyvaujančios bendrijos visi dalyviai vienbalsiai. Bendrijos veiklos sutartyje gali būti nustatyta, kad sprendimas dėl reorganizavimo gali būti priimtas bendrijos dalyvių balsų dauguma, kuri negali būti mažesnė kaip 2/3 dalyvių balsų. Sprendimą reorganizuoti bendriją patvirtinantis dokumentas turi būti pateiktas Juridinių asmenų registro tvarkytojui.\n\n5. Reorganizavimo būdu sukurta bendrija įregistruojama po to, kai yra sudaryta bendrijos veiklos sutartis ir Juridinių asmenų registro tvarkytojui pateikti įstatymuose nurodyti bendrijai registruoti reikalingi dokumentai.\n\n6. Reorganizavimas laikomas baigtu, kai įregistruojamos visos po reorganizavimo sukurtos naujos bendrijos ar įregistruojami visų bendrijų, tęsiančių veiklą, bendrijos veiklos sutarčių pakeitimai."
    },
    {
      "provision_ref": "art15",
      "section": "15",
      "title": "15 straipsnis. Bendrijos pertvarkymo ypatumai",
      "content": "1. Tikroji ūkinė bendrija gali būti pertvarkoma į šios teisinės formos juridinius asmenis:\n\n1) komanditinę ūkinę bendriją;\n\n2) akcinę bendrovę;\n\n3) uždarąją akcinę bendrovę;\n\n4) žemės ūkio bendrovę;\n\n5) kooperatinę bendrovę (kooperatyvą);\n\n6) individualią įmonę;\n\n7) viešąją įstaigą;\n\n8) mažąją bendriją.\n\n2. Komanditinė ūkinė bendrija gali būti pertvarkoma į tikrąją ūkinę bendriją ar į kitos šio straipsnio 1 dalies 2–8 punktuose nurodytos teisinės formos juridinį asmenį.\n\n3. Sprendimą dėl pertvarkymo priima visi dalyviai vienbalsiai. Bendrijos veiklos sutartyje gali būti nustatyta, kad sprendimas dėl pertvarkymo gali būti priimtas bendrijos dalyvių balsų dauguma, kuri negali būti mažesnė kaip 2/3 dalyvių balsų. Kai dalyviai priima sprendimą pertvarkyti bendriją, kartu turi būti priimami naujos teisinės formos juridinio asmens steigimo dokumentai. Šie dokumentai turi atitikti to juridinio asmens teisinę formą reglamentuojančių įstatymų reikalavimus.\n\n4. Nuo sprendimo pertvarkyti bendriją priėmimo dienos bendrija įgyja pertvarkomos bendrijos statusą. Sprendimą pertvarkyti bendriją patvirtinantis dokumentas turi būti pateiktas Juridinių asmenų registro tvarkytojui ne vėliau kaip pirmą viešo paskelbimo apie bendrijos pertvarkymą dieną.\n\n5. Apie sprendimą pertvarkyti bendriją turi būti viešai paskelbta bendrijos veiklos sutartyje nurodytame šaltinyje tris kartus ne mažesniais kaip trisdešimties dienų intervalais arba viešai paskelbta bendrijos veiklos sutartyje nurodytame šaltinyje vieną kartą ir raštu pranešta visiems bendrijos kreditoriams. Pranešime turi būti Civilinio kodekso 2.44 straipsnyje nustatyta informacija apie bendriją, taip pat turi būti nurodyta juridinio asmens, į kurį pertvarkoma bendrija, teisinė forma, kur ir nuo kada galima susipažinti su naujos teisinės formos juridinio asmens steigimo dokumentais.\n\n6. Bendrija gali būti pertvarkoma į akcinę bendrovę arba uždarąją akcinę bendrovę, vadovaujantis Lietuvos Respublikos akcinių bendrovių įstatymo nuostatomis dėl kitos teisinės formos juridinio asmens pertvarkymo į bendrovę.\n\n7. Bendrija gali būti pertvarkoma į žemės ūkio bendrovę, jeigu bendrijoje yra ne mažiau kaip du dalyviai ir jos pajamos už žemės ūkio produkciją ir suteiktas paslaugas žemės ūkiui per praėjusius finansinius metus sudarė daugiau kaip penkiasdešimt procentų visų pardavimo grynųjų pajamų.\n\n8. Bendrija gali būti pertvarkoma į kooperatinę bendrovę (kooperatyvą), jeigu bendrijoje yra ne mažiau kaip penki dalyviai.\n\n9. Bendrija gali būti pertvarkoma į individualią įmonę tuo atveju, kai bendrijoje lieka vienas dalyvis – fizinis asmuo, kuris tampa po pertvarkymo veiksiančios individualios įmonės savininku.\n\n10. Bendrija gali būti pertvarkoma į mažąją bendriją, jeigu visi bendrijos dalyviai yra fiziniai asmenys ir jų yra ne daugiau kaip dešimt.\n\n11. Naujos teisinės formos juridinio asmens steigimo dokumentai įregistruojami Juridinių asmenų registre ir pakeičiami Juridinių asmenų registro duomenys po to, kai išrinkti (sudaryti) naujos teisinės formos juridinio asmens valdymo organai, sudarytas pertvarkomos bendrijos balansas, įvykdytos šiame įstatyme ir kituose teisės aktuose nustatytos su bendrijos pertvarkymu į naujos teisinės formos juridinį asmenį susijusios sąlygos ir Juridinių asmenų registrui pateikti įstatymuose nustatyti dokumentai.\n\n12. Pertvarkymas laikomas baigtu, kai naujos teisinės formos juridinio asmens steigimo dokumentai įregistruoti Juridinių asmenų registre."
    },
    {
      "provision_ref": "art16",
      "section": "16",
      "title": "16 straipsnis. Bendrijos likvidavimo tvarka",
      "content": "1. Sprendimą likviduoti bendriją priima visi dalyviai vienbalsiai. Bendrijos veiklos sutartyje gali būti nustatyta, kad sprendimas likviduoti bendriją gali būti priimtas bendrijos dalyvių balsų dauguma, kuri negali būti mažesnė kaip 2/3 dalyvių balsų.\n\n2. Bendrija, kurioje liko tik vienas dalyvis, turi būti likviduojama, jeigu likęs bendrijos dalyvis per šešis mėnesius po tokio dalyvių skaičiaus sumažėjimo nenusprendžia bendrijos reorganizuoti ar pertvarkyti, išskyrus atvejus, kai per šį laikotarpį į bendriją priimamas naujas dalyvis ir pakeičiama bendrijos veiklos sutartis.\n\n3. Nuo sprendimo likviduoti bendriją priėmimo dienos bendrija įgyja likviduojamos bendrijos statusą.\n\n4. Bendrijos likvidatorius įgyja bendrijos tikrųjų narių kompetenciją dėl sandorių sudarymo bei teises ir pareigas, nustatytas Civilinio kodekso 2.67 straipsnyje ir 2.82 straipsnio 3 dalyje, nuo jo paskyrimo, išskyrus Civiliniame kodekse nustatytus atvejus.\n\n5. Po atsiskaitymo su likviduojamos ūkinės bendrijos kreditoriais likęs turtas padalijamas ūkinės bendrijos dalyviams proporcingai jų įnašų dydžiui, buvusiam sprendimo likviduoti tikrąją ūkinę bendriją priėmimo dieną, jeigu bendrijos veiklos sutartyje nenustatyta kitaip.\n\n6. Jeigu bendrijos veiklos sutartyje nenustatyta kitaip, pirmiausia proporcinga įnašo dydžiui komanditinės ūkinės bendrijos turto dalis perduodama komanditoriams, po to – tikriesiems nariams.\n\n7. Likviduojamos bendrijos dalyviui, kuris sprendimo likviduoti bendriją priėmimo dieną nėra įvykdęs bendrijos veiklos sutartyje nurodyto įsipareigojimo dėl įnašo, perduodama proporcinga įnašo dydžiui bendrijos turto dalis.\n\n8. Jeigu komanditinės ūkinės bendrijos turto nepakanka atsiskaityti su kreditoriais, komanditorius, kuris sprendimo likviduoti komanditinę ūkinę bendriją priėmimo dieną nėra įvykdęs bendrijos veiklos sutartyje nurodytų įsipareigojimų dėl įnašo, yra solidariai atsakingas pagal komanditinės ūkinės bendrijos prievoles, atsižvelgiant į bendrijos veiklos sutartyje nurodytus to komanditoriaus įsipareigojimus.\n\n9. Likviduojamos bendrijos dalyviui proporcinga jo įnašo dydžiui bendrijos turto dalis perduodama pinigais. Likviduojamos bendrijos dalyvis, kurio nepiniginis įnašas – individualiais požymiais apibūdintas daiktas, turi teisę reikalauti grąžinti jam šį daiktą, o bendrija turi jį grąžinti, jeigu dėl to nebus pažeisti kitų dalyvių ir kreditorių interesai. Jeigu individualiais požymiais apibūdinto daikto grąžinimas pažeistų kitų dalyvių ir kreditorių interesus, likviduojamos bendrijos dalyviui pinigais perduodama proporcinga jo įnašo dydžiui bendrijos turto dalis. Bendrijos veiklos sutartyje gali būti nustatyta ir kitokia nepiniginio įnašo, kuris yra individualiais požymiais apibūdintas daiktas, grąžinimo tvarka.\n\n10. Be kitų šiame įstatyme ir Civiliniame kodekse nustatytų pareigų, bendrijos likvidatorius privalo:\n\n1) bendrijos veiklos sutartyje nurodytame šaltinyje viešai paskelbti apie bendrijos likvidavimą ir pateikti Juridinių asmenų registro tvarkytojui dokumentus, patvirtinančius sprendimą likviduoti bendriją, ir duomenis apie save (vardas, pavardė, asmens kodas, gyvenamoji vieta);\n\n2) sudaryti bendrijos likvidavimo laikotarpio pradžios bendrijos balansą;\n\n3) inicijuoti turto išieškojimą iš ūkinės bendrijos tikrųjų narių, taip pat asmenų, kurie nebėra tikraisiais nariais, vadovaujantis šio įstatymo 8 straipsnio 2 dalimi, ir komanditinės ūkinės bendrijos komanditorių, vadovaujantis šio įstatymo 8 straipsnio 1 dalimi, jeigu bendrijos turto nepakanka kreditorių reikalavimams įvykdyti;\n\n4) šio įstatymo nustatyta tvarka perduoti bendrijos dalyviams bendrijos turtą, likusį po atsiskaitymo su likviduojamos bendrijos kreditoriais, ir surašyti tokio turto priėmimo– perdavimo aktus;\n\n5) bendrijos dokumentus perduoti saugoti Lietuvos Respublikos dokumentų ir archyvų įstatymo nustatyta tvarka;\n\n6) sudaryti bendrijos likvidavimo aktą. Bendrijos likvidavimo akte nurodoma informacija apie prievolių įvykdymą ir patvirtinama, kad atlikti visi su bendrijos likvidavimu susiję veiksmai;\n\n7) panaikinti bendrijos interneto svetainės adresą, jeigu bendrija jį turi;\n\n8) Juridinių asmenų registro tvarkytojui pateikti bendrijos likvidavimo aktą ir kitus dokumentus, reikalingus bendrijai išregistruoti.\n\n11. Jeigu sprendimas likviduoti bendriją atšaukiamas, dokumentas, patvirtinantis likvidavimo atšaukimą, turi būti pateiktas Juridinių asmenų registro tvarkytojui."
    },
    {
      "provision_ref": "art17",
      "section": "17",
      "title": "17 straipsnis. Baigiamosios nuostatos",
      "content": "1. Šio įstatymo nuostatos taikomos:\n\n1) po šio įstatymo įsigaliojimo steigiamoms ir įsteigtoms bendrijoms;\n\n2) iki šio įstatymo įsigaliojimo įsteigtoms bendrijoms, kurių steigimo dokumentų pakeitimai pateikti ir įregistruoti Juridinių asmenų registre įsigaliojus šiam įstatymui.\n\n2. Bendrijų, įsteigtų iki šio įstatymo įsigaliojimo, jungtinės veiklos sutartys galioja tiek, kiek jos neprieštarauja Civiliniam kodeksui, šiam ir kitiems įstatymams.\n\n3. Keičiant iki šio įstatymo įsigaliojimo įsteigtų bendrijų steigimo dokumentą, turi būti taikomos šio įstatymo nuostatos, reglamentuojančios bendrijos veiklos sutarties turinį.\n\n4. Visų iki šio įstatymo įsigaliojimo įsteigtų bendrijų steigimo dokumentai per aštuoniolika mėnesių nuo šio įstatymo įsigaliojimo turi būti pakeisti pagal šio įstatymo nuostatas, reglamentuojančias bendrijos veiklos sutarties turinį, arba priimtas vienas iš šių sprendimų:\n\n1) pertvarkyti bendriją į šio įstatymo 15 straipsnio 1 dalyje nurodytą kitos teisinės formos juridinį asmenį;\n\n2) likviduoti bendriją.\n\n5. Iki šio įstatymo įsigaliojimo įsteigtų komanditinių ūkinių bendrijų komanditorių sutartys pasibaigia nuo pakeisto steigimo dokumento įregistravimo Juridinių asmenų registre dienos.\n\n6. Įsigaliojus šiam įstatymui, Lietuvos Respublikos ūkinių bendrijų įstatymas (Žin., 1990, Nr. 31-747; 1993, Nr. 32-731, Nr. 49-964, Nr. 52-998, Nr. 62-1169; 1997, Nr. 66-1608, Nr. 69-1742, Nr. 117-3003; 2001, Nr. 102-3626; 2003, Nr. 38-1720) taikomas bendrijoms, įsteigtoms iki šio įstatymo įsigaliojimo, kol jų steigimo dokumentai nepakeisti pagal šio įstatymo nuostatas, reglamentuojančias bendrijos veiklos sutarties turinį, arba nepriimtas vienas iš šio straipsnio 4 dalyje nurodytų sprendimų, taip pat reorganizuojant ir likviduojant tas bendrijas, dėl kurių reorganizavimo ir likvidavimo sprendimai priimti iki šio įstatymo įsigaliojimo.\n\n7. Įsigaliojus šiam įstatymui, kituose įstatymuose vartojamos sąvokos „bendrosios jungtinės veiklos sutartis“, „jungtinės veiklos sutartis“, suprantamos kaip bendrijos steigimo dokumentai, atitinka sąvoką „bendrijos veiklos sutartis“, o sąvoka „narys komanditorius“ atitinka sąvoką „komanditorius“.“"
    },
    {
      "provision_ref": "art2",
      "section": "2",
      "title": "2 straipsnis. Įstatymo įsigaliojimas ir įgyvendinimas",
      "content": "1. Šis įstatymas, išskyrus šio straipsnio 2 dalį, įsigalioja 2012 m. rugsėjo 1 d.\n\n2. Lietuvos Respublikos Vyriausybė ar jos įgaliota institucija iki šio įstatymo įsigaliojimo priima šio įstatymo įgyvendinamuosius teisės aktus.\n\nSkelbiu šį Lietuvos Respublikos Seimo priimtą įstatymą.\n\nRESPUBLIKOS PREZIDENTĖ                                                    DALIA GRYBAUSKAITĖ"
    }
  ],
  "definitions": [
    {
      "term": "Įsigaliojus šiam įstatymui, Lietuvos Respublikos ūkinių bendrijų įstatymas (Žin., 1990, Nr. 31",
      "definition": "747; 1993, Nr. 32-731, Nr. 49-964, Nr. 52-998, Nr. 62-1169; 1997, Nr. 66-1608, Nr. 69-1742, Nr. 117-3003; 2001, Nr. 102-3626; 2003, Nr. 38-1720) taikomas bendrijoms, įsteigtoms iki šio įstatymo įsigaliojimo, kol jų steigimo dokumentai nepakeisti pagal šio įstatymo nuostatas, reglamentuojančias bendrijos veiklos sutarties turinį, arba nepriimtas vienas iš šio straipsnio 4 dalyje nurodytų sprendimų, taip pat reorganizuojant ir likviduojant tas bendrijas, dėl kurių reorganizavimo ir likvidavimo sprendimai priimti iki šio įstatymo įsigaliojimo.\n\n7. Įsigaliojus šiam įstatymui, kituose įstatymuose vartojamos sąvokos „bendrosios jungtinės veiklos sutartis“, „jungtinės veiklos sutartis“, suprantamos kaip bendrijos steigimo dokumentai, atitinka sąvoką „bendrijos veiklos sutartis“, o sąvoka „narys komanditorius“ atitinka sąvoką „komanditorius“.“",
      "source_provision": "art17"
    }
  ]
}

{
  "id": "lt-law-xiv-216",
  "type": "statute",
  "title": "Lietuvos Respublikos mokslininkų valstybinių pensijų laikinojo įstatymo Nr. I-732 3, 4 ir 6 straipsnių pakeitimo įstatymas",
  "short_name": "XIV-216",
  "status": "in_force",
  "issued_date": "2021-03-25",
  "in_force_date": "2021-04-01",
  "url": "https://e-tar.lt/portal/lt/legalAct/ed5fc33091e011eb9fecb5ecd3bd711c/tNRweAaORT",
  "provisions": [
    {
      "provision_ref": "art1",
      "section": "1",
      "title": "1 straipsnis. 3 straipsnio pakeitimas",
      "content": "Pakeisti 3 straipsnį ir jį išdėstyti taip:\n\n„3 straipsnis. Mokslininkų valstybinių pensijų skyrimo ir mokėjimo sąlygos\n\nMokslininkų valstybinė pensija skiriama ir mokama šio įstatymo 1 straipsnyje nurodytiems asmenims, kurie:\n\n1) sukako Lietuvos Respublikos socialinio draudimo pensijų įstatyme nustatytą senatvės pensijos amžių arba yra pripažinti netekusiais 60 procentų ir daugiau darbingumo (iki 2005 m. liepos 1 d. – I ar II grupės invalidais);\n\n2) turi ne mažesnį kaip 10 metų daktaro stažą arba habilituoto daktaro stažą;\n\n3) nustojo dirbti mokslinį darbą Lietuvos Respublikos valstybinėse mokslo ir studijų institucijose arba vykdydami iš valstybės biudžeto finansuojamas mokslo programas (toliau – mokslinis darbas).\n\nŠio straipsnio 1 dalyje nurodytiems asmenims mokslininkų valstybinė pensija neskiriama, o paskirtoji nemokama, jeigu jie dirba mokslinį darbą. Apie tai, kad dirba mokslinį darbą, mokslininkų valstybinių pensijų gavėjai privalo pranešti jiems pensiją mokančiai įstaigai per 10 darbo dienų nuo tos dienos, kai jie pradėjo dirbti mokslinį darbą. Jeigu apie tai laiku nepranešama ir dėl to permokama mokslininkų valstybinė pensija arba paaiškėja, kad asmuo dirbo mokslinį darbą laikotarpiu, kuriuo jam buvo mokama mokslininkų valstybinė pensija, susidariusi mokslininkų valstybinės pensijos permokos suma išieškoma Lietuvos Respublikos valstybinio socialinio draudimo įstatyme nustatyta tvarka.\n\nMokslininkų valstybinė pensija neskiriama, o paskirtosios skyrimas ir mokėjimas panaikinamas asmenims, teismo nuosprendžiu pripažintiems kaltais už tyčinio nusikaltimo padarymą.“"
    },
    {
      "provision_ref": "art2",
      "section": "2",
      "title": "2 straipsnis. 4 straipsnio pakeitimas",
      "content": "Pakeisti 4 straipsnį ir jį išdėstyti taip:\n\n„4 straipsnis. Daktaro stažas ir habilituoto daktaro stažas\n\nDaktaro stažą arba habilituoto daktaro stažą sudaro asmens mokslinio darbo laikas atitinkamai nuo daktaro laipsnio arba habilituoto daktaro laipsnio suteikimo dienos.\n\nAsmenims, kuriems įstatymų nustatyta tvarka nostrifikuotas mokslų kandidato laipsnis, daktaro stažas skaičiuojamas nuo mokslų kandidato laipsnio suteikimo dienos. Asmenims, kuriems įstatymų nustatyta tvarka nostrifikuotas mokslo daktaro laipsnis, daktaro stažas skaičiuojamas nuo mokslų kandidato laipsnio suteikimo dienos, o habilituoto daktaro stažas – nuo mokslo daktaro laipsnio suteikimo dienos.\n\nMokslinio darbo laikas nuo docento pedagoginio mokslo vardo suteikimo dienos laikomas daktaro stažu, o nuo profesoriaus pedagoginio mokslo vardo suteikimo dienos – habilituoto daktaro stažu.\n\nLietuvos Respublikos pilietybę turinčių politinių kalinių ir tremtinių, kuriems atkurtos visos pilietinės teisės, daktaro stažas arba habilituoto daktaro stažas buvusios Sovietų Sąjungos sąjunginio ir respublikinio pavaldumo valstybinėse mokslo ir studijų institucijose, taip pat kitų mokslininkų mokslinio darbo laikas, kai jie vykdė iš valstybės biudžeto finansuojamas mokslo programas, prilyginamas daktaro stažui ar habilituoto daktaro stažui Lietuvos Respublikos valstybinėse mokslo ir studijų institucijose šio įstatymo 6 straipsnio 3 dalyje nustatyta tvarka.“"
    },
    {
      "provision_ref": "art3",
      "section": "3",
      "title": "3 straipsnis. 6 straipsnio pakeitimas",
      "content": "Pakeisti 6 straipsnį ir jį išdėstyti taip:\n\n„6 straipsnis. Mokslininkų valstybinių pensijų skyrimas ir mokėjimas\n\nMokslininkų valstybines pensijas skiria ir moka Valstybinio socialinio draudimo fondo valdybos prie Socialinės apsaugos ir darbo ministerijos įgaliotos Valstybinio socialinio draudimo fondo administravimo įstaigos, vadovaudamosi šiuo įstatymu, Socialinio draudimo pensijų įstatymu ir socialinės apsaugos ir darbo ministro patvirtintais Socialinio draudimo pensijų skyrimo ir mokėjimo nuostatais tiek, kiek mokslininkų valstybinių pensijų skyrimo ir mokėjimo nereguliuoja šis įstatymas pagal valstybinių mokslo ir studijų institucijų ir Lietuvos Respublikos mokslinio darbo stažo nustatymo komisijos prie Švietimo, mokslo ir sporto ministerijos (toliau – Komisija) išduotus dokumentus.\n\nValstybinių mokslo ir studijų institucijų, kuriose dirbusio mokslininko mokslinio darbo laikas įskaitomas į daktaro stažą arba habilituoto daktaro stažą, ir mokslinių pareigų, kurias einant laikoma, kad asmuo dirbo mokslinį darbą, sąrašus tvirtina švietimo, mokslo ir sporto ministras.\n\nLietuvos Respublikos pilietybę turinčių politinių kalinių ir tremtinių, kuriems atkurtos visos pilietinės teisės, daktaro stažą arba habilituoto daktaro stažą buvusios Sovietų Sąjungos sąjunginio ir respublikinio pavaldumo valstybinėse mokslo ir studijų institucijose, taip pat kitų mokslininkų daktaro stažą arba habilituoto daktaro stažą, kai jie dirbo mokslinį darbą vykdydami iš valstybės biudžeto finansuojamas mokslo programas, nustato ir daktaro stažą arba habilituoto daktaro stažą patvirtinančius dokumentus mokslininkų valstybinei pensijai skirti išduoda Komisija. Komisiją sudaro ir mokslinio darbo stažo nustatymo tvarkos aprašą, suderinęs su Lietuvos mokslo taryba, tvirtina švietimo, mokslo ir sporto ministras.\n\nMokslininkų valstybinių pensijų skyrimo, mokėjimo ir pristatymo išlaidos Valstybinio socialinio draudimo fondui apmokamos iš valstybės biudžeto.\n\nJeigu asmuo, kuriam paskirta mokslininkų valstybinė pensija, po jos paskyrimo pradeda dirbti mokslinį darbą, už kurį skiriama ir mokama mokslininkų valstybinė pensija, jam paskirtos mokslininkų valstybinės pensijos mokėjimas sustabdomas nuo dienos, kurią jis pradeda dirbti šį darbą, o nustojus dirbti atnaujinamas nuo dienos, einančios po dienos, kurią asmuo nustojo dirbti mokslinį darbą, už kurį skiriama ir mokama mokslininkų valstybinė pensija, jeigu mokslininkų valstybinės pensijos gavėjui teisė gauti šią pensiją yra išlikusi. Jeigu asmuo po mokslininkų valstybinės pensijos paskyrimo įgyja ne mažiau kaip vienus papildomus darbo stažo, skaičiuojamo mokslininkų valstybinei pensijai skirti, metus, asmens prašymu, jam nustojus dirbti darbą, už kurį skiriama ir mokama mokslininkų valstybinė pensija, mokslininkų valstybinė pensija asmeniui skiriama iš naujo.“"
    },
    {
      "provision_ref": "art4",
      "section": "4",
      "title": "4 straipsnis. Įstatymo taikymas",
      "content": "1. Mokslininkų valstybinę pensiją gaunantiems asmenims, kuriems ji buvo paskirta atsižvelgiant į jų iki 65 metų amžiaus sukakties dienos įgytą daktaro stažą arba habilituoto daktaro stažą, Valstybinio socialinio draudimo fondo valdybos prie Socialinės apsaugos ir darbo ministerijos įgaliotos Valstybinio socialinio draudimo fondo administravimo įstaigos (toliau – Valstybinio socialinio draudimo fondo administravimo įstaiga) sprendimu mokslininkų valstybinė pensija perskaičiuojama be atskiro asmens prašymo, atsižvelgiant į visą iki mokslininkų valstybinės pensijos paskyrimo įgytą daktaro stažą arba habilituoto daktaro stažą, ne vėliau kaip iki 2021 m. birželio 30 d. išmokant susidariusią mokslininkų valstybinės pensijos nepriemoką už laikotarpį nuo 2020 m. birželio 3 d.\n\n2. Asmenims, kurie 2020 m. birželio 3 d. ar vėlesnę dieną, buvusią iki šio įstatymo įsigaliojimo, atitiko Lietuvos Respublikos mokslininkų valstybinių pensijų laikinojo įstatymo 1 ar 3 straipsniuose nurodytas sąlygas mokslininkų valstybinei pensijai pirmą kartą ar iš naujo skirti ir mokėti, mokslininkų valstybinė pensija Valstybinio socialinio draudimo fondo administravimo įstaigos sprendimu asmens prašymu nuo teisės gauti mokslininkų valstybinę pensiją atsiradimo dienos (jeigu ši pensija skiriama iš naujo, – nuo dienos, einančios po tos dienos, kurią asmuo nustojo dirbti mokslinį darbą), bet ne anksčiau kaip nuo 2020 m. birželio 3 d., skiriama:\n\n1) iš naujo asmenims, kurie po mokslininkų valstybinės pensijos paskyrimo iki šio įstatymo įsigaliojimo įgijo ne mažiau kaip vienus papildomus mokslinio darbo, už kurį skiriama ir mokama mokslininkų valstybinė pensija, metus;\n\n2) asmenims, kuriems mokslininkų valstybinė pensija nebuvo paskirta, nes iki 65 metų amžiaus sukakties dienos jie nebuvo įgiję daktaro stažo arba habilituoto daktaro stažo šiai pensijai gauti ir šį stažą įgijo po 65 metų amžiaus sukakties dienos;\n\n3) asmenims, kuriems mokslininkų valstybinė pensija nebuvo paskirta, nes jie turėjo pajamų, nuo kurių skaičiuojamos ir mokamos valstybinio socialinio pensijų draudimo įmokos, išskyrus pajamas, gautas dirbant mokslinį darbą, arba jeigu jie gavo ligos (įskaitant ir darbdavio mokamas ligos dienomis), motinystės, tėvystės, vaiko priežiūros, profesinės reabilitacijos ar nedarbo socialinio draudimo išmokas.\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentas                                                                                          Gitanas Nausėda"
    }
  ],
  "definitions": []
}

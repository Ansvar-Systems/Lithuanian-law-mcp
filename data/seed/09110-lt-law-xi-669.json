{
  "id": "lt-law-xi-669",
  "type": "statute",
  "title": "Lietuvos Respublikos tauriųjų metalų ir brangakmenių valstybinės priežiūros įstatymo 3, 4, 6, 15, 17 ir 19 straipsnių pakeitimo įstatymas",
  "short_name": "XI-669",
  "status": "in_force",
  "issued_date": "2010-01-21",
  "in_force_date": "2010-02-02",
  "url": "https://e-tar.lt/portal/lt/legalAct/TAR.78C25CE181D0/iRkwVPdhbW",
  "provisions": [
    {
      "provision_ref": "art1",
      "section": "1",
      "title": "1 straipsnis. 3 straipsnio pakeitimas",
      "content": "Pakeisti 3 straipsnį ir jį išdėstyti taip:\n\n„3 straipsnis\n\nĮstatyme vartojamos sąvokos:\n\n1) taurieji metalai – auksas, sidabras, platinos grupės metalai (rutenis, rodis, paladis, platina, osmis ir iridis) visokio pavidalo: lydiniai, žaliava, pusfabrikačiai, pramoniniai gaminiai, jų laužas bei atliekos ir cheminiai junginiai;\n\n2) brangakmeniai – natūralūs apdirbti ir neapdirbti brangieji akmenys: deimantai, smaragdai, rubinai, safyrai ir kiti juvelyriniai bei puošnieji akmenys ir organinės kilmės brangakmeniai (išskyrus gintarą) (pagal Juvelyrinių akmenų, sidabro dirbinių, deimantų ir perlų tarptautinės konfederacijos CIBJO patvirtintą klasifikaciją). Brangakmeniais taip pat laikomi deimantų laužas ir atliekos;\n\n3) tauriųjų metalų laužas – tauriųjų metalų turintys įvairios paskirties gaminiai, pusfabrikačiai, netinkami naudoti pagal ankstesnę tiesioginę paskirtį, taip pat lydiniai, žaliava, įvairaus pavidalo cheminiai junginiai;\n\n4) brangakmenių laužas – įvairios paskirties gaminiai, turintys brangakmenių ir netinkami naudoti pagal ankstesnę tiesioginę paskirtį;\n\n5) tauriųjų metalų ir brangakmenių atliekos – technologinių gamybos procesų metu susidarančios atliekos, turinčios tauriųjų metalų ir brangakmenių, tinkamų rekuperacijai;\n\n6) tauriųjų metalų perdirbimas – tauriųjų metalų išgavimas iš cheminių junginių, koncentratų ir pusfabrikačių, laužo ir atliekų;\n\n7) tauriųjų metalų ir brangakmenių naudojimas – tauriųjų metalų ir brangakmenių apdirbimas, vartojimas gamybinėms, mokslinėms, socialinėms ir kultūrinėms reikmėms;\n\n8) prabavimas – tauriųjų metalų, jų lydinių kokybės ir kiekybės, taip pat brangakmenių tapatybės ir charakteristikų nustatymas;\n\n9) praba – Tarptautinės standartizacijos organizacijos (ISO) arba valstybės nustatytas standartas, kuris rodo lydinio, iš kurio pagamintas gaminys, vertingumą ir santykinį tauriųjų metalų kiekį lydinio masės tūkstantyje dalių. Šio santykio ženklas įspaudžiamas gaminyje;\n\n10) tauriųjų metalų ir brangakmenių valstybinė priežiūra – organizacinių-techninių ir teisinių priemonių sistema, užtikrinanti tauriųjų metalų ir brangakmenių gamybos, perdirbimo, supirkimo ir realizavimo, naudojimo, saugojimo ir pervežimo, taip pat tauriųjų metalų ir brangakmenių išvežimo ir įvežimo valstybinę kontrolę;\n\n11) Lietuvos valstybinis kontrolinis prabavimo ženklas – Lietuvos Respublikos nustatytas ženklas, kuris patvirtina, kad jį turintis gaminys yra Lietuvos prabavimo rūmų patikrintas ir paženklintas ir atitinka ženkle arabišku skaičiumi išreikštą prabą, rodančią tauriojo metalo dalių skaičių lydinio masės tūkstantyje dalių;\n\n12) įspaudavimas – prabavimo technologinė operacija, kurios metu tauriųjų metalų gaminiuose įspaudžiamas Lietuvos valstybinis kontrolinis prabavimo ženklas ir praba;\n\n13) ūkio subjektas – juridinis asmuo, užsienio juridinis asmuo ar organizacija, neturinti juridinio asmens statuso, ir jų filialai, taip pat fizinis asmuo, kurie Lietuvos Respublikos teisės aktų nustatyta tvarka verčiasi ūkine komercine veikla, susijusia su tauriaisiais metalais ir brangakmeniais;\n\n14) atsakomybės ženklas – specialus simbolis ar abreviatūra, patvirtinanti asmenį, pateikusį gaminį rinkai;\n\n15) pagaminimo metų šifras – tauriųjų metalų ir brangakmenių valstybinės priežiūros institucijos nustatytas metų šifras, nurodantis, kada pagamintas gaminys;\n\n16) tauriųjų metalų ir brangakmenių gaminiai – juvelyriniai gaminiai su brangakmeniais ar be jų, dekoratyviniai ir buities dirbiniai, taip pat gamybai ir mokslui naudojami gaminiai iš aukso, sidabro ir platinos grupės metalų lydinių;\n\n17) kokybės pažymėjimas – dokumentas, patvirtinantis tauriųjų metalų prabą, masę, kiekį bei brangakmenių tapatybę ir charakteristikas;\n\n18) bendrasis kontrolės ženklas – ženklas, numatytas Tauriųjų metalų gaminių kontrolės ir prabavimo konvencijoje;\n\n19) įvežimas – tauriųjų metalų ir brangakmenių gaminių įvežimas į Lietuvos Respubliką;\n\n20) išvežimas – tauriųjų metalų ir brangakmenių gaminių išvežimas iš Lietuvos Respublikos;\n\n21) valstybinis kontrolinis prabavimo ženklas – Europos ekonominės erdvės valstybės ir Turkijos nustatytas ženklas, kuris patvirtina, kad jį turintis gaminys yra tos valstybės įgaliotos ir nepriklausomos prabavimo priežiūros institucijos patikrintas ir paženklintas ir atitinka ženkle arabišku skaičiumi išreikštą prabą, rodančią tauriojo metalo dalių skaičių lydinio masės tūkstantyje dalių.“"
    },
    {
      "provision_ref": "art2",
      "section": "2",
      "title": "2 straipsnis. 4 straipsnio 1 dalies pakeitimas",
      "content": "Pakeisti 4 straipsnio 1 dalį ir ją išdėstyti taip:\n\n„1. Visi tauriųjų metalų ir brangakmenių gaminiai, skirti realizuoti Lietuvos Respublikoje, taip pat įvežti į Lietuvos Respubliką, turi atitikti šio įstatymo nustatytas prabas. Tauriųjų metalų ir brangakmenių gaminiuose turi būti įspaustas Lietuvos valstybinis kontrolinis prabavimo ženklas ir atsakomybės ženklas, išskyrus šio įstatymo 17 straipsnio 2 dalyje nurodytus atvejus. Ūkio subjekto pageidavimu gaminiuose gali būti įspaustas ir pagaminimo metų šifras.“"
    },
    {
      "provision_ref": "art3",
      "section": "3",
      "title": "3 straipsnis. 6 straipsnio 2 dalies pakeitimas",
      "content": "Pakeisti 6 straipsnio 2 dalį ir ją išdėstyti taip:\n\n„2. Lietuvos Respublikoje įsteigti ūkio subjektai, pateikiantys rinkai atsakomybės ženklu nepaženklintus tauriųjų metalų ir brangakmenių gaminius, privalo turėti atsakomybės ženklą, kuris registruojamas Lietuvos prabavimo rūmuose, ir šiuo ženklu paženklinti gaminius, skirtus realizuoti Lietuvos Respublikos rinkoje.“"
    },
    {
      "provision_ref": "art4",
      "section": "4",
      "title": "4 straipsnis. 15 straipsnio 2 dalies pakeitimas",
      "content": "Pakeisti 15 straipsnio 2 dalį ir ją išdėstyti taip:\n\n„2. Pateikiami prabuoti gaminiai, išskyrus šio įstatymo 8 straipsnio 1 dalies 2, 3 ir 4 punktuose nurodytų asmenų pateiktus prabuoti gaminius, privalo būti paženklinti registruotu atsakomybės ženklu. Jeigu ūkio subjektas pageidauja, pateikiami prabuoti gaminiai gali būti paženklinti pagaminimo metų šifru, kurį Lietuvoje pagamintiems gaminiams nustato Lietuvos prabavimo rūmai.“"
    },
    {
      "provision_ref": "art5",
      "section": "5",
      "title": "5 straipsnis. 17 straipsnio 2 dalies 2 punkto pakeitimas",
      "content": "Pakeisti 17 straipsnio 2 dalies 2 punktą ir jį išdėstyti taip:\n\n„2) jeigu tauriųjų metalų ir brangakmenių gaminiai, įvežami iš kitos valstybės –Europos ekonominės erdvės valstybės ir Turkijos, kuriose juos leidžiama teikti rinkai, – yra valstybės įgaliotos ir nepriklausomos prabavimo priežiūros institucijos patikrinti ir paženklinti tos valstybės valstybiniu kontroliniu prabavimo ženklu ir turi gaminyje įspaustą toje valstybėje registruotą privalomą atsakomybės ženklą;“."
    },
    {
      "provision_ref": "art6",
      "section": "6",
      "title": "6 straipsnis. 19 straipsnio pakeitimas",
      "content": "Pakeisti 19 straipsnį ir jį išdėstyti taip:\n\n„19 straipsnis\n\n1. Lietuvos Respublikoje realizuojami tauriųjų metalų ir brangakmenių gaminiai turi atitikti šio įstatymo 7 straipsnyje nustatytas prabas.\n\n2. Iš netauriųjų metalų pagaminti gaminiai, padengti tauriaisiais metalais, taip pat gaminiai, neatitinkantys žemiausios šio įstatymo 7 straipsnyje nustatytos prabos, Lietuvos Respublikoje negali būti realizuojami kaip tauriųjų metalų gaminiai.“\n\nSkelbiu šį Lietuvos Respublikos Seimo priimtą įstatymą.\n\nRESPUBLIKOS PREZIDENTĖ                                                    DALIA GRYBAUSKAITĖ"
    }
  ],
  "definitions": []
}

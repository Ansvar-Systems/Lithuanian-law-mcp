{
  "id": "lt-law-xiii-1178",
  "type": "statute",
  "title": "Lietuvos Respublikos labdaros ir paramos fondų įstatymo Nr. I-1232 1, 8, 9, 11, 12, 15, 18 ir 25 straipsnių pakeitimo įstatymas",
  "short_name": "XIII-1178",
  "status": "in_force",
  "issued_date": "2018-05-24",
  "in_force_date": "2019-01-01",
  "url": "https://e-tar.lt/portal/lt/legalAct/0818e210658e11e8ac27abd8fa093003/iPVkzyyrXT",
  "provisions": [
    {
      "provision_ref": "art1",
      "section": "1",
      "title": "1 straipsnis. 1 straipsnio pakeitimas",
      "content": "Papildyti 1 straipsnį 3 dalimi:\n\n„3. Šio įstatymo nuostatos dėl metinių finansinių ataskaitų rinkinio ir metinio pranešimo parengimo, pateikimo ir paskelbimo labdaros ir paramos fondams, kurie pagal Lietuvos Respublikos viešojo sektoriaus atskaitomybės įstatymą priskiriami prie viešojo sektoriaus subjektų, taikomos tiek, kiek Viešojo sektoriaus atskaitomybės įstatymas nenustato kitaip.“"
    },
    {
      "provision_ref": "art2",
      "section": "2",
      "title": "2 straipsnis. 8 straipsnio pakeitimas",
      "content": "1. Pakeisti 8 straipsnio 2 dalies 5 punktą ir jį išdėstyti taip:\n\n„5) per 4 mėnesius nuo finansinių metų pabaigos tvirtinti fondo metinių finansinių ataskaitų rinkinį arba metinę ataskaitą;“.\n\n2. Pripažinti netekusiu galios 8 straipsnio 2 dalies 6 punktą.\n\n3. Pakeisti 8 straipsnio 2 dalies 10 punktą ir jį išdėstyti taip:\n\n„10) priimti sprendimą dėl fondo finansinių ataskaitų audito kitais, negu nurodyta šio įstatymo 11 straipsnio 7 dalyje, atvejais, rinkti ir atšaukti audito įmonę ar auditorių finansinių ataskaitų auditui atlikti, nustatyti audito paslaugų apmokėjimo sąlygas;“."
    },
    {
      "provision_ref": "art3",
      "section": "3",
      "title": "3 straipsnis. 9 straipsnio pakeitimas",
      "content": "1. Pakeisti 9 straipsnio 2 dalį ir ją išdėstyti taip:\n\n„2. Valdymo organas, be Civilinio kodekso 2.82 straipsnyje nustatytų funkcijų, priima į darbą ir iš jo atleidžia darbuotojus, sudaro su jais darbo sutartis. Valdymo organas taip pat priima sprendimus dėl filialų ir atstovybių steigimo bei jų veiklos nutraukimo ir tvirtina jų nuostatus, jeigu fondo įstatuose nenustatyta kitaip.“\n\n2. Papildyti 9 straipsnį nauja 3 dalimi:\n\n„3. Valdymo organas atsakingas už:\n\n1) buhalterinės apskaitos organizavimą pagal Lietuvos Respublikos buhalterinės apskaitos įstatymą;\n\n2) metinių finansinių ataskaitų rinkinio ir metinio pranešimo parengimą ir pateikimą kartu su auditoriaus išvada (tais atvejais, kai finansinių ataskaitų auditas atliktas) arba metinės ataskaitos parengimą ir pateikimą Juridinių asmenų registro tvarkytojui ir visuotiniam dalininkų susirinkimui;\n\n3) duomenų, nurodytų Civilinio kodekso 2.66 straipsnyje, pateikimą Juridinių asmenų registrui;\n\n4) metinių finansinių ataskaitų rinkinio, metinio pranešimo ir auditoriaus išvados (tais atvejais, kai finansinių ataskaitų auditas atliktas) arba metinės ataskaitos paskelbimą fondo interneto svetainėje, jeigu fondas ją turi;\n\n5) sąlygų tretiesiems asmenims susipažinti su metinių finansinių ataskaitų rinkiniu, metiniu pranešimu ir auditoriaus išvada (tais atvejais, kai finansinių ataskaitų auditas atliktas) arba metine ataskaita fondo buveinėje sudarymą;\n\n6) lėšų labdarai ir paramai paskirstymą;\n\n7) turtinių įnašų įvertinimo tvirtinimą;\n\n8) fondo veiklos rezultatų, pajamų ir išlaidų sąmatų, mokestinių patikrinimų ir auditų, inventorizacijos ir kitų vertybių apskaitos duomenų analizę;\n\n9) viešos informacijos paskelbimą;\n\n10) savanoriškos veiklos Lietuvos Respublikos savanoriškos veiklos įstatymo nustatyta tvarka organizavimą;\n\n11) kitų valdymo organo pareigų, numatytų šiame įstatyme ir fondo įstatuose, atlikimą.“\n\n3. Buvusias 9 straipsnio 3–8 dalis laikyti atitinkamai 4–9 dalimis."
    },
    {
      "provision_ref": "art4",
      "section": "4",
      "title": "4 straipsnis. 11 straipsnio pakeitimas",
      "content": "Pakeisti 11 straipsnį ir jį išdėstyti taip:\n\n„11 straipsnis. Metinių finansinių ataskaitų rinkinys, jo auditas ir metinis pranešimas. Metinė ataskaita\n\n1. Fondo įstatuose nurodytas valdymo organas, išskyrus šio straipsnio 8 dalyje nurodytą atvejį, pasibaigus finansiniams metams turi parengti ir visuotiniam dalininkų susirinkimui pateikti:\n\n1) metinių finansinių ataskaitų rinkinį;\n\n2) metinį pranešimą.\n\n2. Metinių finansinių ataskaitų rinkinį sudaro šios finansinės ataskaitos:\n\n1) finansinės būklės ataskaita, kurioje rodomas visas fondo turtas, nuosavas kapitalas, finansavimo sumos ir įsipareigojimai paskutinę ataskaitinio laikotarpio dieną;\n\n2) veiklos rezultatų ataskaita, kurioje rodomos visos fondo ataskaitinio laikotarpio pajamos, sąnaudos ir veiklos rezultatai – perviršis (pelnas) arba deficitas (nuostoliai);\n\n3) finansinių ataskaitų aiškinamasis raštas, kuriame detalizuojamos ir paaiškinamos fondo finansinės būklės ataskaitoje ir veiklos rezultatų ataskaitoje nurodytos sumos, nurodomas vyriausiasis buhalteris (buhalteris) arba pagal sutartį apskaitos paslaugas teikianti (teikusi) įmonė, arba apskaitos paslaugas savarankiškai teikiantis (teikęs) asmuo ir laikotarpis, už kurį jis tvarko (tvarkė) fondo apskaitą, taip pat pateikiama papildoma reikšminga informacija ir kita šiame įstatyme nurodyta informacija.\n\n3. Finansinių ataskaitų aiškinamajame rašte turi būti nurodyta:\n\n1) informacija apie gautą finansinę ir nefinansinę paramą (nefinansinei paramai priskiriant ir turtą, gautą naudotis panaudos teise) ir jos panaudojimą. Pateikiant informaciją apie paramos teikėjus juridinius asmenis, turi būti atskirai nurodytas kiekvienas paramą suteikęs juridinis asmuo, jo suteiktos paramos dalykas ir jo vertė. Jeigu paramos teikėjo per ataskaitinius finansinius metus suteiktos paramos vertė neviršija 2 vidutinių mėnesinių darbo užmokesčių ir sudaro ne daugiau kaip 10 procentų fondo per ataskaitinius finansinius metus visos gautos paramos ir (arba) visų gautų finansavimo sumų, paramą suteikęs juridinis asmuo gali būti nenurodomas;\n\n2) informacija apie paties fondo suteiktą labdarą ir (ar) paramą. Pateikiant informaciją apie paramos gavėjus juridinius asmenis, turi būti atskirai nurodytas kiekvienas paramą gavęs juridinis asmuo, jo gautos paramos dalykas ir jo vertė.\n\n4. Metiniame pranešime turi būti nurodyta:\n\n1) fondo veiklos tikslai, uždaviniai ir atlikti darbai, taip pat nurodomi ateinančių finansinių metų veiklos tikslai, uždaviniai ir planuojami atlikti darbai;\n\n2) fondo dalininkų skaičius finansinių metų pabaigoje ir praėjusių finansinių metų pabaigoje.\n\n5. Metiniame pranešime gali būti nurodyta ir kita informacija, kurią nusprendžia pateikti fondo valdymo organas ar visuotinis dalininkų susirinkimas.\n\n6. Fondo, kuris valdo neliečiamąjį kapitalą, metiniame pranešime pateikiama informacija, susijusi su neliečiamojo kapitalo valdymu, kurios turinį detalizuoja Vyriausybė arba jos įgaliota institucija.\n\n7. Fondo metinių finansinių ataskaitų auditas turi būti atliekamas, kai fondas tenkina bent vieną iš šių kriterijų:\n\n1) fondas valdo neliečiamąjį kapitalą;\n\n2) fondą kontroliuoja akcinė bendrovė, uždaroji akcinė bendrovė, kurių akcijos ar dalis akcijų, suteikiančių daugiau kaip 1/2 visų balsų šių bendrovių visuotiniame akcininkų susirinkime, priklauso valstybei ir (arba) savivaldybei nuosavybės teise.\n\n8. Fondo, kuris nevaldo neliečiamojo kapitalo ir, vadovaudamasis Buhalterinės apskaitos įstatymu, yra pasirinkęs supaprastintą apskaitą, įstatuose nurodytas valdymo organas vietoj šio straipsnio 1 dalyje nurodytų ataskaitų gali rengti ir visuotiniam dalininkų susirinkimui pateikti metinę ataskaitą, kurioje turi būti pateikta informacija, nurodyta šio straipsnio 2 dalies 1 ir 2 punktuose ir 3, 4 ir 5 dalyse.\n\n9. Metinių finansinių ataskaitų rinkinį sudarančių finansinių ataskaitų, metinio pranešimo ir metinės ataskaitos parengimo tvarką nustato ir informacijos, nurodytos šio straipsnio 2, 4 ir 8 dalyse, turinį detalizuoja Vyriausybė arba jos įgaliota institucija.“"
    },
    {
      "provision_ref": "art5",
      "section": "5",
      "title": "5 straipsnis. 12 straipsnio pakeitimas",
      "content": "Pakeisti 12 straipsnį ir jį išdėstyti taip:\n\n„12 straipsnis. Metinių finansinių ataskaitų rinkinio, metinio pranešimo ir metinės ataskaitos pasirašymas, skelbimas ir teikimas\n\n1. Metinių finansinių ataskaitų rinkinys, metinis pranešimas ir metinė ataskaita turi būti pasirašyti fondo įstatuose nurodyto valdymo organo nario. Šiuose dokumentuose turi būti nurodytos pasirašančio asmens pareigos, vardas ir pavardė.\n\n2. Metinių finansinių ataskaitų rinkinys ir metinis pranešimas kartu su auditoriaus išvada (tais atvejais, kai finansinių ataskaitų auditas atliktas), taip pat metinė ataskaita yra vieši dokumentai. Šie dokumentai, išskyrus fizinių asmenų asmens duomenis, kurie pagal įstatymus, reglamentuojančius fizinių asmenų asmens duomenų apsaugą, viešai neskelbiami, turi būti paskelbti fondo interneto svetainėje, jeigu fondas ją turi. Be to, tretiesiems asmenims turi būti sudarytos sąlygos su šiais dokumentais susipažinti fondo buveinėje.\n\n3. Fondo metinis pranešimas, taip pat fondo metinių finansinių ataskaitų rinkinys, o tais atvejais, kai auditas atliktas, audituotas metinių finansinių ataskaitų rinkinys kartu su auditoriaus išvada turi būti pateikti Juridinių asmenų registro tvarkytojui. Fondo, kuris priskiriamas prie viešojo sektoriaus subjektų, metinių finansinių ataskaitų rinkinys, o tais atvejais, kai auditas atliktas, audituotas metinių finansinių ataskaitų rinkinys kartu su auditoriaus išvada Juridinių asmenų registro tvarkytojui teikiami Vyriausybės arba jos įgaliotos institucijos nustatyta tvarka. Fondas, valdantis neliečiamąjį kapitalą, Juridinių asmenų registro tvarkytojui turi pateikti duomenis ir apie neliečiamojo kapitalo dydį paskutinę finansinių metų dieną. Fondas, kuris rengia metinę ataskaitą, kaip nustatyta šio įstatymo 11 straipsnio 8 dalyje, metinę ataskaitą turi pateikti Juridinių asmenų registro tvarkytojui. Juridinių asmenų registro tvarkytojui pateikti dokumentai ne vėliau kaip per 30 dienų nuo jų gavimo dienos neatlygintinai skelbiami Juridinių asmenų registro tvarkytojo interneto svetainėje.“"
    },
    {
      "provision_ref": "art6",
      "section": "6",
      "title": "6 straipsnis. 15 straipsnio pakeitimas",
      "content": "Pakeisti 15 straipsnio 1 dalies 3 punktą ir jį išdėstyti taip:\n\n„3) bet kada išstoti iš fondo. Tokiu atveju dalininko įnašai ar kitaip fondo nuosavybėn perduotos lėšos ir turtas negrąžinami ir toliau laikomi fondo lėšomis;“."
    },
    {
      "provision_ref": "art7",
      "section": "7",
      "title": "7 straipsnis. 18 straipsnio pakeitimas",
      "content": "1. Pakeisti 18 straipsnio 2 dalies 3 punktą ir jį išdėstyti taip:\n\n„3) mokėti fondo dalininkui išmokas iš perviršio (pelno) dalies ar perduoti likviduojamo fondo turto dalį, viršijančią dalininko įnašą;“.\n\n2. Pakeisti 18 straipsnio 2 dalies 4 punktą ir jį išdėstyti taip:\n\n„4) fondo turtą ir lėšas, įskaitant perviršį (pelną), kokia nors forma skirstyti to fondo dalininkams ir (ar) jo organų nariams, fonde pagal darbo sutartį dirbantiems asmenims, išskyrus atvejus, kai mokamas darbo užmokestis, kitos su darbo teisiniais santykiais susijusios išmokos ir pagal autorinę sutartį mokamas autorinis atlyginimas;“."
    },
    {
      "provision_ref": "art8",
      "section": "8",
      "title": "8 straipsnis. 25 straipsnio pakeitimas",
      "content": "Pakeisti 25 straipsnio 6 dalies 2 punktą ir jį išdėstyti taip:\n\n„2) sudaryti likvidavimo laikotarpio pradžios fondo finansinės būklės ataskaitą;“."
    },
    {
      "provision_ref": "art9",
      "section": "9",
      "title": "9 straipsnis. Įstatymo įsigaliojimas, įgyvendinimas ir taikymas",
      "content": "1. Šis įstatymas, išskyrus šio straipsnio 2, 3 ir 5 dalis, įsigalioja 2019 m. sausio 1 d.\n\n2. Šio įstatymo 4 straipsniu keičiamo Lietuvos Respublikos labdaros ir paramos fondų įstatymo 11 straipsnio 7 dalis įsigalioja 2018 m. liepos 1 d.\n\n3. Lietuvos Respublikos Vyriausybė ir (arba) jos įgaliota institucija iki 2018 m. gruodžio 31 d. priima šio įstatymo įgyvendinamuosius teisės aktus.\n\n4. Šis įstatymas taikomas rengiant 2019 m. sausio 1 d. ir vėliau prasidedančių ataskaitinių laikotarpių metinių finansinių ataskaitų rinkinius, metinius pranešimus ir metines ataskaitas.\n\n5. Šis įstatymas taikomas 2018 m. sausio 1 d. ir vėliau prasidedančių ataskaitinių laikotarpių fondų metinių finansinių ataskaitų rinkinių auditams.\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentė                                                                                          Dalia Grybauskaitė"
    }
  ],
  "definitions": []
}

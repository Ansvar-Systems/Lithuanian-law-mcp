{
  "id": "lt-law-xii-1956",
  "type": "statute",
  "title": "Lietuvos Respublikos slaugos praktikos ir akušerijos praktikos įstatymo Nr. IX-413 5, 6, 7, 8, 13 ir 14 straipsnių pakeitimo įstatymas",
  "short_name": "XII-1956",
  "status": "in_force",
  "issued_date": "2015-10-15",
  "in_force_date": "2016-01-01",
  "url": "https://e-tar.lt/portal/lt/legalAct/cb1dc2007c6e11e5b7eba10a9b5a9c5f/HKIuZXXroM",
  "provisions": [
    {
      "provision_ref": "art1",
      "section": "1",
      "title": "1 straipsnis. 5 straipsnio pakeitimas",
      "content": "Pakeisti 5 straipsnį ir jį išdėstyti taip:\n\n„5 straipsnis. Bendrosios slaugos praktikos ir akušerijos praktikos licencijavimo tvarka\n\n1. Bendrosios slaugos praktikos ir akušerijos praktikos licencijas (toliau – licencija) išduoda, atsisako jas išduoti, jų galiojimą sustabdo, galiojimo sustabdymą panaikina, galiojimą panaikina, licencijos duomenis tikslina, popierinės formos licencijos dublikatą išduoda ir prižiūri, kaip laikomasi licencijuojamos veiklos sąlygų, Valstybinė akreditavimo sveikatos priežiūros veiklai tarnyba prie Sveikatos apsaugos ministerijos (toliau – Licencijavimo institucija), vadovaudamasi šiuo įstatymu ir sveikatos apsaugos ministro patvirtintomis Slaugos praktikos licencijavimo taisyklėmis ir Akušerijos praktikos licencijavimo taisyklėmis (toliau – Taisyklės).\n\n2. Bendrosios praktikos slaugytojas ar akušeris, siekiantys gauti licenciją, turi atitikti šio straipsnio 4 dalyje numatytas licencijos išdavimo sąlygas. Jeigu bendrosios praktikos slaugytojas ar akušeris, siekiantys gauti licenciją, profesinę kvalifikaciją įgijo ne anksčiau negu prieš dvejus metus iki kreipimosi dėl licencijos išdavimo dienos, laikoma, kad licencija yra išduota kitą dieną nuo deklaracijos apie ketinimą verstis bendrąja slaugos praktika ar akušerijos praktika (toliau – deklaracija), kuria bendrosios praktikos slaugytojas ar akušeris deklaruoja minėto reikalavimo bei licencijos išdavimo sąlygų atitiktį ir įsipareigoja per 30 dienų nuo deklaracijos pateikimo dienos pateikti Taisyklėse nurodytus licencijai gauti reikalingus dokumentus (toliau – dokumentai), jeigu jų nepateikia kartu su deklaracija, pateikimo Licencijavimo institucijai dienos arba nuo šioje deklaracijoje nurodytos dienos, jeigu ši diena yra vėlesnė negu deklaracijos pateikimo Licencijavimo institucijai diena. Kitais atvejais Licencijavimo institucija nuo tos dienos, kai bendrosios praktikos slaugytojas ar akušeris pateikė paraišką ir dokumentus, išduoda licenciją arba pateikia motyvuotą atsisakymą ją išduoti:\n\n1) ne vėliau kaip per tris mėnesius, jeigu bendrosios praktikos slaugytojui ar akušeriui taikytina kitoje valstybėje narėje įgytos profesinės kvalifikacijos pripažinimo procedūra;\n\n2) ne vėliau kaip per 30 dienų, jeigu bendrosios praktikos slaugytojui ar akušeriui netaikytina kitoje valstybėje narėje įgytos profesinės kvalifikacijos pripažinimo procedūra.\n\n3. Užsienio valstybėse išduoti dokumentai, teikiami Licencijavimo institucijai, turi būti legalizuoti ar patvirtinti pažyma (Apostille), išskyrus Lietuvos Respublikos tarptautinėse sutartyse ar Europos Sąjungos teisės aktuose nustatytus atvejus. Šie dokumentai turi būti pateikti išversti į lietuvių kalbą, o vertimas turi būti patvirtintas dokumentus išvertusio asmens parašu teisės aktų nustatyta tvarka.\n\n4. Licencija išduodama neterminuotam laikui, jeigu yra įvykdytos licencijos išdavimo sąlygos:\n\n1) bendrosios praktikos slaugytojas ar akušeris yra Lietuvos Respublikos pilietis arba turi teisę gyventi ir dirbti Lietuvos Respublikoje;\n\n2) bendrosios praktikos slaugytojo ar akušerio valstybinės kalbos mokėjimo kategorija atitinka Lietuvos Respublikos Vyriausybės nustatytus reikalavimus;\n\n3) bendrosios praktikos slaugytojas yra įgijęs bendrosios praktikos slaugytojo profesinę kvalifikaciją, o akušeris – akušerio profesinę kvalifikaciją šio įstatymo 3 straipsnyje nustatyta tvarka;\n\n4) bendrosios praktikos slaugytojas ar akušeris neserga trukdančiomis verstis bendrąja slaugos praktika ar akušerijos praktika ligomis, kurių sąrašą nustato sveikatos apsaugos ministras;\n\n5) bendrosios praktikos slaugytojas ar akušeris sveikatos apsaugos ministro nustatyta tvarka tobulino savo profesinę kvalifikaciją, jeigu po jo profesinės kvalifikacijos įgijimo praėjo daugiau kaip dveji metai;\n\n6) bendrosios praktikos slaugytojas ar akušeris įvykdė šio straipsnio 6 dalyje nustatytus reikalavimus, jeigu licencijos galiojimas jam buvo panaikintas.\n\n5. Už licencijos išdavimą, licencijos duomenų tikslinimą ar popierinės formos licencijos dublikato išdavimą imama nustatyto dydžio valstybės rinkliava.\n\n6. Bendrosios praktikos slaugytojas ar akušeris, kurių licencijos galiojimas buvo panaikintas, dėl naujos licencijos išdavimo gali kreiptis Taisyklėse nustatyta tvarka pateikdamas paraišką ir licencijai gauti reikalingus dokumentus:\n\n1) praėjus trims mėnesiams nuo licencijos galiojimo panaikinimo dienos, jeigu licencijos galiojimas buvo panaikintas vadovaujantis šio įstatymo 8 straipsnio 1 dalies 5 punktu;\n\n2) praėjus šešiems mėnesiams nuo licencijos galiojimo panaikinimo dienos, jeigu licencijos galiojimas buvo panaikintas vadovaujantis šio įstatymo 8 straipsnio 1 dalies 2 punktu;\n\n3) praėjus vieniems metams nuo licencijos galiojimo panaikinimo dienos, jeigu licencijos galiojimas buvo panaikintas vadovaujantis šio įstatymo 8 straipsnio 1 dalies 3 ir 4 punktais.\n\n7. Bendrosios praktikos slaugytojas ar akušeris, kurių licencijos galiojimas buvo panaikintas vadovaujantis šio įstatymo 8 straipsnio 1 dalies 6 ar 7 punktu, gali kreiptis dėl naujos licencijos išdavimo, kai išnyksta licencijos galiojimo panaikinimo pagrindas ir įvykdytos šio straipsnio 4 dalyje numatytos licencijos išdavimo sąlygos, Taisyklėse nustatyta tvarka pateikdamas paraišką ir licencijai gauti reikalingus dokumentus.\n\n8. Licencijavimo institucija duomenis apie licencijos išdavimą, atsisakymą ją išduoti, licencijos galiojimo sustabdymą, licencijos galiojimo sustabdymo panaikinimą, licencijos galiojimo panaikinimą, licencijos duomenų tikslinimą, popierinės formos licencijos dublikato išdavimą ir kitus su licencijuojama veikla susijusius duomenis įrašo į Sveikatos priežiūros ir farmacijos specialistų praktikos licencijų registro (toliau – Registras) duomenų bazę Registro nuostatuose nustatyta tvarka.\n\n9. Licencijavimo institucija informaciją apie sprendimus išduoti licenciją, sustabdyti licencijos galiojimą, panaikinti licencijos galiojimo sustabdymą arba panaikinti licencijos galiojimą skelbia savo interneto svetainėje.“"
    },
    {
      "provision_ref": "art2",
      "section": "2",
      "title": "2 straipsnis. 6 straipsnio pakeitimas",
      "content": "Pakeisti 6 straipsnį ir jį išdėstyti taip:\n\n„6 straipsnis. Atsisakymo išduoti licenciją pagrindai\n\nParaišką ir dokumentus pateikusiam bendrosios praktikos slaugytojui ar akušeriui licenciją išduoti atsisakoma, kai:\n\n1) pateikti klaidingi duomenys, netinkamai įforminti ar ne visi dokumentai ir bendrosios praktikos slaugytojas ar akušeris per Taisyklėse nurodytą terminą nepašalina šio Licencijavimo institucijos nurodyto trūkumo;\n\n2) bendrosios praktikos slaugytojas ar akušeris pateikė suklastotus dokumentus licencijai gauti;\n\n3) bendrosios praktikos slaugytojas ar akušeris neįvykdė bent vienos šio įstatymo 5 straipsnio 4 dalyje nustatytos licencijos išdavimo sąlygos.“"
    },
    {
      "provision_ref": "art3",
      "section": "3",
      "title": "3 straipsnis. 7 straipsnio pakeitimas",
      "content": "1. Pakeisti 7 straipsnio 1 dalies 2 punktą ir jį išdėstyti taip:\n\n„2) kai licencijos turėtojas nevykdo licencijuojamos veiklos sąlygų ir per Taisyklėse nustatytą terminą nepašalina šio Licencijavimo institucijos nurodyto trūkumo;“.\n\n2. Papildyti 7 straipsnio 1 dalį 6 punktu:\n\n„6) kai deklaraciją pateikęs bendrosios praktikos slaugytojas ar akušeris per 30 dienų nuo deklaracijos pateikimo dienos Licencijavimo institucijai nepateikė dokumentų;“.\n\n3. Papildyti 7 straipsnio 1 dalį 7 punktu:\n\n„7) kai deklaraciją pateikęs bendrosios praktikos slaugytojas ar akušeris pateikė klaidingus duomenis, netinkamai įformintus ar ne visus dokumentus ir per Taisyklėse nustatytą terminą nepašalino šio Licencijavimo institucijos nurodyto trūkumo.“"
    },
    {
      "provision_ref": "art4",
      "section": "4",
      "title": "4 straipsnis. 8 straipsnio pakeitimas",
      "content": "1. Pakeisti 8 straipsnio 1 dalies 7 punktą ir jį išdėstyti taip:\n\n„7) kai per Licencijavimo institucijos nustatytą terminą nebuvo pašalintos ar neišnyko priežastys, dėl kurių buvo sustabdytas licencijos galiojimas;“.\n\n2. Pripažinti netekusia galios 8 straipsnio 4 dalį."
    },
    {
      "provision_ref": "art5",
      "section": "5",
      "title": "5 straipsnis. 13 straipsnio pakeitimas",
      "content": "1. Papildyti 13 straipsnį nauju 1 punktu:\n\n„1) per 30 dienų nuo deklaracijos pateikimo Licencijavimo institucijai dienos pateikti dokumentus, jeigu jie nebuvo pateikti kartu su deklaracija;“.\n\n2. Buvusius 13 straipsnio 1–10 punktus laikyti atitinkamai 2–11 punktais.\n\n3. Pakeisti 13 straipsnio 4 punktą ir jį išdėstyti taip:\n\n„4) tobulinti profesinę kvalifikaciją sveikatos apsaugos ministro nustatyta tvarka ir kas 5 metus Taisyklėse nustatyta tvarka pranešti Licencijavimo institucijai apie profesinės kvalifikacijos tobulinimą ir slaugos praktiką;“."
    },
    {
      "provision_ref": "art6",
      "section": "6",
      "title": "6 straipsnis. 14 straipsnio pakeitimas",
      "content": "1. Papildyti 14 straipsnį nauju 1 punktu:\n\n„1) per 30 dienų nuo deklaracijos pateikimo Licencijavimo institucijai dienos pateikti dokumentus, jeigu jie nebuvo pateikti kartu su deklaracija;“.\n\n2. Buvusius 14 straipsnio 1–10 punktus laikyti atitinkamai 2–11 punktais.\n\n3. Pakeisti 14 straipsnio 4 punktą ir jį išdėstyti taip:\n\n„4) tobulinti profesinę kvalifikaciją sveikatos apsaugos ministro nustatyta tvarka ir kas 5 metus Taisyklėse nustatyta tvarka pranešti Licencijavimo institucijai apie profesinės kvalifikacijos tobulinimą ir akušerijos praktiką;“."
    },
    {
      "provision_ref": "art7",
      "section": "7",
      "title": "7 straipsnis. Įstatymo įsigaliojimas ir įgyvendinimas",
      "content": "1. Šis įstatymas, išskyrus šio straipsnio 2 dalį, įsigalioja 2016 m. sausio 1 d.\n\n2. Lietuvos Respublikos sveikatos apsaugos ministras iki 2015 m. gruodžio 31 d. priima šio įstatymo įgyvendinamuosius teisės aktus.\n\n3. Bendrosios slaugos praktikos licencijos ir akušerijos praktikos licencijos, dėl kurių išdavimo bendrosios praktikos slaugytojai ar akušeriai kreipėsi iki šio įstatymo įsigaliojimo, išduodamos iki šio įstatymo įsigaliojimo galiojusių teisės aktų nustatyta tvarka.\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentė                                                                                        Dalia Grybauskaitė"
    }
  ],
  "definitions": []
}

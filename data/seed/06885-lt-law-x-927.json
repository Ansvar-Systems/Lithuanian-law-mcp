{
  "id": "lt-law-x-927",
  "type": "statute",
  "title": "Lietuvos Respublikos vidaus reikalų, Specialiųjų tyrimų tarnybos, valstybės saugumo, krašto apsaugos, prokuratūros, Kalėjimų departamento, jam pavaldžių įstaigų bei valstybės įmonių pareigūnų ir karių valstybinių pensijų įstatymo 3 ir 16 straipsnių pakeitimo ir papildymo įstatymas",
  "short_name": "X-927",
  "status": "in_force",
  "issued_date": "2006-11-28",
  "in_force_date": "2006-12-09",
  "url": "https://e-tar.lt/portal/lt/legalAct/TAR.11FBB7047630",
  "provisions": [
    {
      "provision_ref": "art1",
      "section": "1",
      "title": "1 straipsnis. 3 straipsnio 2 dalies pakeitimas",
      "content": "3 straipsnio 2 dalyje išbraukti žodžius „(jei ta kaltė neužtraukia baudžiamosios atsakomybės)“ ir šią dalį išdėstyti taip:\n\n„2. Pareigūnams ir kariams, dėl pačių kaltės pašalintiems iš vidaus reikalų, valstybės saugumo, krašto apsaugos, prokuratūros sistemų, Specialiųjų tyrimų tarnybos, Kalėjimų departamento ar jam pavaldžių įstaigų ir valstybės įmonių, valstybinė pensija skiriama tik tada, kai jie yra ištarnavę 20 ar daugiau metų ir sukakę įstatymų nustatytą išleidimo į atsargą amžių (jei toks amžius nenustatytas, – senatvės pensijos amžių).“"
    },
    {
      "provision_ref": "art2",
      "section": "2",
      "title": "2 straipsnis. 16 straipsnio papildymas",
      "content": "Papildyti 16 straipsnį 10 ir 11 dalimis:\n\n„10. Iki 2007 m. sausio 1 d. paskirtos mažesnės kaip 430 litų pareigūnų ir karių valstybinės pensijos už tarnybą (ištarnautus metus) arba netekto darbingumo (invalidumo) pensijos, išskyrus privalomosios karo tarnybos karių ir karių savanorių netekto darbingumo (invalidumo) pensijas, atsižvelgiant į pareigūnų ir karių išleidimo į pensiją (pensijos paskyrimo) datą, didinamos, bet ne daugiau kaip iki 430 litų, laikantis šios tvarkos:\n\n1) atleistiems iki 1991 m. liepos 1 d. – nuo 2007 m. sausio 1 d. 9 procentais;\n\n2) atleistiems iki 1995 m. sausio 1 d. – nuo 2007 m. liepos 1 d. 10 procentų;\n\n3) atleistiems iki 2007 m. sausio 1 d. – nuo 2008 m. sausio 1 d. 10 procentų.\n\n11. Nuo 2007 m. sausio 1 d. skiriamos mažesnės kaip 430 litų pareigūnų ir karių valstybinės pensijos už tarnybą arba netekto darbingumo pensijos, išskyrus privalomosios karo tarnybos karių ir karių savanorių netekto darbingumo pensijas, didinamos vieną kartą (pensijos skyrimo metu) 20 litų, bet ne daugiau kaip iki 430 litų.“"
    },
    {
      "provision_ref": "art3",
      "section": "3",
      "title": "3 straipsnis. Įstatymo įsigaliojimas",
      "content": "Šio įstatymo 2 straipsnis įsigalioja nuo 2007 m. sausio 1 d.\n\nSkelbiu šį Lietuvos Respublikos Seimo priimtą įstatymą.\n\nRESPUBLIKOS PREZIDENTAS                                                                  VALDAS ADAMKUS\n______________"
    }
  ],
  "definitions": []
}

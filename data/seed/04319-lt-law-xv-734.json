{
  "id": "lt-law-xv-734",
  "type": "statute",
  "title": "Lietuvos Respublikos viešojo sektoriaus atskaitomybės įstatymo Nr. X-1212 1, 6, 10, 11, 14, 15, 16 ir 17 straipsnių, IV skyriaus pavadinimo, priedo pakeitimo ir Įstatymo papildymo VI skyriumi įstatymas",
  "short_name": "XV-734",
  "status": "in_force",
  "issued_date": "2025-12-23",
  "in_force_date": "2026-02-01",
  "url": "https://e-tar.lt/portal/lt/legalAct/a9fa05f2eac411f09cfce49e7aeb76fe",
  "provisions": [
    {
      "provision_ref": "art1",
      "section": "1",
      "title": "1 straipsnis. 1 straipsnio pakeitimas",
      "content": "Pakeisti 1 straipsnio 2 dalį ir ją išdėstyti taip:\n\n„2. Šis įstatymas nustato visuomenei skelbiamų viešojo sektoriaus subjektų ataskaitų rinkinių sudėties, finansinėse, biudžeto vykdymo, veiklos ataskaitose teikiamos informacijos, ataskaitų rinkinių, tarp jų ir pagrindinių rezultatų valstybės veiklos srityse ataskaitos, bei Valstybės pažangos strategijos ataskaitos rengimo reikalavimus ir atsakomybę už jų parengimą, pateikimą ir paskelbimą.“"
    },
    {
      "provision_ref": "art2",
      "section": "2",
      "title": "2 straipsnis. 6 straipsnio pakeitimas",
      "content": "Pakeisti 6 straipsnio 1 dalies 1 punktą ir jį išdėstyti taip:\n„1) metinė veiklos ataskaita, kurioje pateikiama informacija apie veiklos tikslų pasiekimą;“."
    },
    {
      "provision_ref": "art3",
      "section": "3",
      "title": "3 straipsnis. 10 straipsnio pakeitimas",
      "content": "1. Pripažinti netekusiu galios 10 straipsnio 1 punkto a papunktį.\n\n2. Pakeisti 10 straipsnio 5 punktą ir jį išdėstyti taip:\n\n„5) nacionalinį metinių ataskaitų rinkinį, kurį sudaro:\n\na) pagrindinių rezultatų valstybės veiklos srityse ataskaita;\n\nb) nacionalinis finansinių ataskaitų rinkinys, apimantis valstybės viešojo sektoriaus subjektų, visų savivaldybių viešojo sektoriaus subjektų, valstybės socialinių fondų, Privalomojo sveikatos draudimo fondo ir Pensijų anuitetų fondo į vieną viešojo sektoriaus subjekto ataskaitų rinkinį konsoliduotus duomenis apie finansinę būklę, veiklos rezultatus, pinigų srautus;\n\nc) savivaldybių biudžetų vykdymo duomenys;\n\nd) informacija apie valstybės skolą.“"
    },
    {
      "provision_ref": "art4",
      "section": "4",
      "title": "4 straipsnis. 11 straipsnio pakeitimas",
      "content": "Pakeisti 11 straipsnį ir jį išdėstyti taip:\n\n„11 straipsnis. Papildomi veiklos ataskaitos reikalavimai\n\n1. Veiklos ataskaitoje pateikiama:\n\n1) informacija apie viešojo sektoriaus subjekto metinius veiklos rezultatus, atsižvelgiant į veiklos tikslų pasiekimą vykdant viešojo sektoriaus subjekto metinį veiklos planą. Viešojo sektoriaus subjektas, įgyvendinantis asignavimų valdytojo strateginį veiklos planą, teikia informaciją apie metinius veiklos rezultatus, pasiektus vykdant asignavimų valdytojo strateginį veiklos planą;\n\n2) informacija apie atliktus darbus ir kita su viešojo sektoriaus subjekto metiniais veiklos rezultatais susijusi informacija;\n\n3) finansinių ir nefinansinių veiklos rezultatų analizė, leidžianti veiklos rezultatus susieti su atliktais darbais ar įgyvendintomis priemonėmis ir jiems sunaudotais ištekliais, kai reikia, – nuorodos į kitose ataskaitose pateiktus duomenis ir papildomi šių duomenų paaiškinimai;\n\n4) informacija apie Vyriausybės programos nuostatų įgyvendinimą, prisidėjimą įgyvendinant Valstybės pažangos strategiją, taip pat kita informacija, reikalinga atitinkamoje valstybės veiklos srityje įgyvendinant atskaitomybės principą. Šią informaciją veiklos ataskaitoje teikia viešojo sektoriaus subjektai, kuriems taikomas Lietuvos Respublikos strateginio valdymo įstatymas.\n\n2. Teikiant šio straipsnio 1 dalyje nurodytą veiklos ataskaitų, išskyrus savivaldybių viešojo sektoriaus subjektų veiklos ataskaitas, informaciją, atsiskaitoma už pažangos ir tęstinę veiklą, kuri įgyvendinta atitinkamoje valstybės veiklos srityje.\n\n3. Siekiant skaidrumo, viešojo sektoriaus subjekto, kurio teisinė forma yra viešoji įstaiga arba regiono plėtros taryba ir kurio finansinės ataskaitos turi būti audituotos pagal Lietuvos Respublikos viešųjų įstaigų įstatymą arba pagal Lietuvos Respublikos regioninės plėtros įstatymą, veiklos ataskaitoje turi būti pateikta informacija apie:\n\n1) kiekvieno vadovaujamas pareigas einančio asmens atlyginimą per ataskaitinius metus (atskirai nurodant premijas, priemokas ir kitokias išmokas);\n\n2) kiekvieną reikšmingą sandorį, sudarytą per ataskaitinius metus, nurodant sandorio šalis (juridinio asmens teisinė forma, pavadinimas, kodas, buveinė (adresas); fizinio asmens vardas, pavardė, adresas korespondencijai), objektą ir vertę;\n\n3) per ataskaitinius metus sudarytus sandorius su susijusiomis šalimis, nurodant sandorio šalis (juridinio asmens teisinė forma, pavadinimas, kodas, buveinė (adresas); fizinio asmens vardas, pavardė, adresas korespondencijai), objektą ir vertę.\n\n4. Veiklos ataskaitos ir grupės veiklos ataskaitos parengimo tvarką, formą, už grupės veiklos ataskaitų parengimą atsakingus viešojo sektoriaus subjektus nustato ir šio straipsnio 1 ir 3 dalyse nurodytą informaciją detalizuoja Vyriausybė ar jos įgaliota institucija.\n\n5. Savivaldybės veiklos ataskaita apima:\n\n1) mero pranešimą, informaciją apie mero veiklos rezultatus;\n\n2) informaciją apie regionų plėtros programoje, regiono plėtros plane nustatytų uždavinių ir jų vertinimo rodiklių reikšmių pasiekimą atitinkamais finansiniais metais;\n\n3) šio straipsnio 1 dalies 1, 2 ir 3 punktuose nurodytą informaciją;\n\n4) papildomą informaciją, jeigu savivaldybės taryba nurodo tokią informaciją pateikti.“"
    },
    {
      "provision_ref": "art5",
      "section": "5",
      "title": "5 straipsnis. IV skyriaus pavadinimo pakeitimas",
      "content": "Pakeisti IV skyriaus pavadinimą ir jį išdėstyti taip:\n\n„IV SKYRIUS\nATASKAITŲ RINKINIŲ IR ATASKAITŲ RENGIMAS, PASIRAŠYMAS, TEIKIMAS, SKELBIMAS, SAUGOJIMAS, ATASKAITŲ RINKINIŲ AUDITAS“."
    },
    {
      "provision_ref": "art6",
      "section": "6",
      "title": "6 straipsnis. 14 straipsnio pakeitimas",
      "content": "Pakeisti 14 straipsnio 1 dalį ir ją išdėstyti taip:\n\n„1. Valstybės metinių ataskaitų rinkinį ir nacionalinį metinių ataskaitų rinkinį, išskyrus pagrindinių rezultatų valstybės veiklos srityse ataskaitą, rengia Finansų ministerija. Pagrindinių rezultatų valstybės veiklos srityse ataskaitą rengia Vyriausybės kanceliarija.“"
    },
    {
      "provision_ref": "art7",
      "section": "7",
      "title": "7 straipsnis. 15 straipsnio pakeitimas",
      "content": "Pakeisti 15 straipsnio 6 dalį ir ją išdėstyti taip:\n\n„6. Nacionalinį metinių ataskaitų rinkinį pasirašo Ministras Pirmininkas ir finansų ministras.“"
    },
    {
      "provision_ref": "art8",
      "section": "8",
      "title": "8 straipsnis. 16 straipsnio pakeitimas",
      "content": "Pakeisti 16 straipsnio 4 dalį ir ją išdėstyti taip:\n\n„4. Valstybės kontrolė, savivaldybės kontrolės ir audito tarnyba, auditorius arba audito įmonė nustato ir valstybinio audito išvadoje ar auditoriaus išvadoje nurodo, ar veiklos ataskaitoje, jeigu pagal teisės aktų reikalavimus ji rengiama, pagrindinių rezultatų valstybės veiklos srityse ataskaitoje pateikti finansiniai duomenys atitinka metinių finansinių ataskaitų rinkinių ir biudžeto vykdymo ataskaitų rinkinių duomenis.“"
    },
    {
      "provision_ref": "art9",
      "section": "9",
      "title": "9 straipsnis. 17 straipsnio pakeitimas",
      "content": "1. Pripažinti netekusiu galios 17 straipsnio 5 dalies 1 punktą.\n\n2. Pakeisti 17 straipsnio 8 dalį ir ją išdėstyti taip:\n\n„8. Neaudituotus metinių ataskaitų rinkinius Vyriausybei teikia:\n\n1) Finansų ministerija:\n\na) valstybės metinių ataskaitų rinkinį;\n\nb) nacionalinį metinių ataskaitų rinkinį, išskyrus pagrindinių rezultatų valstybės veiklos srityse ataskaitą;\n\n2) Socialinės apsaugos ir darbo ministerija – valstybės socialinių fondų metinių ataskaitų rinkinį ir Pensijų anuitetų fondo metinių ataskaitų rinkinį;\n\n3) Sveikatos apsaugos ministerija – Privalomojo sveikatos draudimo fondo metinių ataskaitų rinkinį;\n\n4) Vyriausybė kanceliarija – pagrindinių rezultatų valstybės veiklos srityse ataskaitą.“"
    },
    {
      "provision_ref": "art10",
      "section": "10",
      "title": "10 straipsnis. Įstatymo papildymas VI skyriumi",
      "content": "Papildyti Įstatymą VI skyriumi:\n\n„VI SKYRIUS\nATSKAITOMYBĖ UŽ PASIEKTUS REZULTATUS VALSTYBĖS LYGMENIU"
    },
    {
      "provision_ref": "art21",
      "section": "21",
      "title": "21 straipsnis. Atsiskaitymas už valstybės veiklos rezultatus",
      "content": "1. Atsiskaitymas už valstybės veiklos rezultatus, kuris užtikrina tinkamą sprendimų priėmimą ir visuomenės informavimą apie valstybės veiklą ir veiklos rezultatus, įgyvendinamas kasmet rengiant sudedamąją nacionalinio metinių ataskaitų rinkinio dalį – pagrindinių rezultatų valstybės veiklos srityse ataskaitą – ir kas ketverius metus rengiant Valstybės pažangos strategijos ataskaitą.\n\n2. Pagrindinių rezultatų valstybės veiklos srityse ataskaita apima Ministro Pirmininko pranešimą, pagrindinių rezultatų valstybės veiklos srityse rodiklių analizę, su šiais rodikliais susijusią valstybės veiklos sritims skirtų finansinių išteklių informaciją, taip pat Vyriausybės programos nuostatų įgyvendinimo informaciją. Pagrindiniai rezultatai valstybės veiklos srityse – tai per ataskaitinius metus pasiekti, rengiant pagrindinių rezultatų valstybės veiklos srityse ataskaitą turimais duomenimis įvertinami ir ataskaitiniais metais reikšmingą poveikį atitinkamos valstybės veiklos sričiai turintys pokyčiai arba pasiekimai. Pagrindinių rezultatų valstybės veiklos srityse rodikliai nustatomi Vyriausybės nustatyta tvarka.\n\n3. Valstybės pažangos strategijos ataskaita apima Ministro Pirmininko pranešimą, pasiektų rezultatų įgyvendinant Valstybės pažangos strategiją analizę, rodiklių reikšmių tendencijų apžvalgą ir prognozes, Valstybės pažangos strategijos pritaikymo prie besikeičiančios realybės poreikio nustatymą, atliktą ateities įžvalgų metodais."
    },
    {
      "provision_ref": "art22",
      "section": "22",
      "title": "22 straipsnis. Pagrindinių rezultatų valstybės veiklos srityse ataskaitos ir Valstybės pažangos strategijos ataskaitos rengimas, teikimas, tvirtinimas, skelbimas ir atsakomybė",
      "content": "1. Pagrindinių rezultatų valstybės veiklos srityse ataskaita rengiama remiantis viešojo sektoriaus subjektų, kuriems taikomas Strateginio valdymo įstatymas, ir viešojo sektoriaus subjektų grupių metinių ataskaitų rinkiniuose pateikta informacija, taip pat kita aktualia informacija, kuri užtikrina tinkamą sprendimų priėmimą ir visuomenės informavimą apie viešojo sektoriaus subjektų, jų grupių, tarp jų valstybės, veiklą ir veiklos rezultatus.\n\n2. Valstybės pažangos strategijos ataskaita rengiama remiantis strateginio valdymo sistemos dalyvių, kurie yra viešojo sektoriaus subjektai, ir viešojo sektoriaus subjektų grupių metinių ataskaitų rinkiniuose pateikta informacija, Valstybės pažangos strategijos valstybės vystymosi krypčių ar jų atskirų dalių atliktų vertinimų rezultatais, parengtų ateities įžvalgų atskirose valstybės veiklos srityse rezultatais, taip pat kita aktualia informacija. Valstybės pažangos strategijos ataskaitą rengia Vyriausybės kanceliarija kartu su Vyriausybės strateginės analizės centru.\n\n3. Valstybės pažangos strategijos ataskaitos ir pagrindinių rezultatų valstybės veiklos srityse ataskaitos rengimo tvarką ir formą nustato Vyriausybė ar jos įgaliota institucija.\n\n4. Valstybės pažangos strategijos ataskaita ir pagrindinių rezultatų valstybės veiklos srityse ataskaita Vyriausybei pritarus paskelbiamos Vyriausybės interneto svetainėje per 5 dienas.\n\n5. Kiti Valstybės pažangos strategijos ataskaitos rengimo, teikimo, tvirtinimo, skelbimo ir atsakomybės principai yra šie:\n\n1) Vyriausybės kanceliarija teikia Vyriausybei Valstybės pažangos strategijos ataskaitą. Vyriausybė, pritarusi Valstybės pažangos strategijos ataskaitai, teikia ją Seimui paprastai priešpaskutinėje Seimo kadencijos sesijoje.\n\n2) Valstybės pažangos strategijos ataskaita teikiama šio įstatymo priede nustatytais terminais.\n\n3) Valstybės pažangos strategijos ataskaitą tvirtina Seimas.\n\n4) Viešojo sektoriaus subjekto vadovas ar jo įgaliotas asmuo užtikrina Valstybės pažangos strategijos ataskaitos pateikimą ir paskelbimą šio straipsnio 4 dalyje ir šios dalies 1 ir 2 punktuose nustatyta tvarka.\n\n5) Valstybės pažangos strategijos ataskaitai mutatis mutandis taikomos šio įstatymo 3 straipsnio 4 ir 6 dalių, 15 straipsnio 5 dalies, 19 straipsnio ir 20 straipsnio 1 dalies, 2 dalies 1 ir 2 punkto bei 3 dalies nuostatos.“"
    },
    {
      "provision_ref": "art11",
      "section": "11",
      "title": "11 straipsnis. Įstatymo priedo pakeitimas",
      "content": "Pakeisti Įstatymo priedą ir jį išdėstyti taip:\n\n„Lietuvos Respublikos viešojo sektoriaus\natskaitomybės įstatymo\npriedas\n\nMETINIŲ ATASKAITŲ RINKINIŲ IR ATASKAITŲ TEIKIMO IR AUDITO ATLIKIMO TERMINAI\n\nEil. Nr.\nMetinių ataskaitų rinkiniai ir ataskaitos\nPateikimo Vyriausybei data\nPateikimo Valstybės kontrolei arba savivaldybės kontrolės ir audito tarnybai data\nAudito ataskaitų, audito išvadų, metinių ataskaitų rinkinių ir ataskaitų pateikimo Seimui arba savivaldybės tarybai data\n\n1.\nViešojo sektoriaus subjekto metinių ataskaitų rinkinys\n–\nIki kovo 1 d.\n–\n\n2.\nViešojo sektoriaus subjektų grupės metinių ataskaitų rinkinys\n–\nIki kovo 20 d.\n–\n\n3.\nValstybės socialinių fondų metinių ataskaitų rinkinys\nIki gegužės 5 d.\nIki balandžio 1 d.\nIki gegužės 15 d.\n\n4.\nPrivalomojo sveikatos draudimo fondo metinių ataskaitų rinkinys\nIki gegužės 5 d.\nIki balandžio 1 d.\nIki gegužės 15 d.\n\n5.\nPensijų anuitetų fondo metinių ataskaitų rinkinys\nIki gegužės 5 d.\nIki balandžio 1 d.\nIki gegužės 15 d.\n\n6.\nSavivaldybių:\n\n6.1.\nSavivaldybės veiklos ataskaita\n–\nIki balandžio 20 d.\nIki gegužės 15 d.\n\n6.2.\nFinansinių ataskaitų rinkinys\n–\nIki balandžio 20 d.\n\n6.3.\nBiudžeto vykdymo ataskaitų rinkinys\nIki kovo 15 d.\nIki kovo 15 d.\n\n7.\nValstybės:\n\n7.1.\nFinansinių ataskaitų rinkinys\nIki gegužės 5 d.\nIki balandžio 20 d.\nIki gegužės 15 d.\n\n7.2.\nBiudžeto vykdymo ataskaitų rinkinys\nIki kovo 15 d.\nIki kovo 15 d.\n\n8.\nNacionalinis metinių ataskaitų rinkinys:\n\n8.1.\nPagrindinių rezultatų valstybės veiklos srityse ataskaita\nIki gegužės 5 d.\nIki gegužės 11 d.\nIki birželio 5 d.\n\n8.2.\nNacionalinio metinių ataskaitų rinkinio dalys, už kurių rengimą atsakinga Lietuvos Respublikos finansų ministerija\nIki gegužės 25 d.\nIki gegužės 15 d.\n\n9.\nValstybės pažangos strategijos ataskaita\nIki gegužės 5 d. (kas ketverius metus)\n–\nIki birželio 5 d. (kas ketverius metus)\n\n____________________“."
    },
    {
      "provision_ref": "art12",
      "section": "12",
      "title": "12 straipsnis. Įstatymo įsigaliojimas, įgyvendinimas ir taikymas",
      "content": "1. Šis įstatymas, išskyrus šio straipsnio 2 dalį, įsigalioja 2026 m. vasario 1 d.\n\n2. Lietuvos Respublikos Vyriausybė iki 2026 m. sausio 31 d. priima šio įstatymo įgyvendinamuosius teisės aktus.\n\n3. Šis įstatymas taikomas 2025 metų, taip pat vėlesnių ataskaitinių laikotarpių nacionaliniams metinių ataskaitų rinkiniams. Pirmoji Valstybės pažangos strategijos ataskaita, vadovaujantis šio įstatymo nuostatomis, teikiama 2024–2028 m. kadencijos Lietuvos Respublikos Seimo priešpaskutinėje sesijoje.\n\n4. Kituose teisės aktuose vartojamos sąvokos „Vyriausybės veiklos metinė ataskaita“ ir „valstybės pažangos ataskaita“ atitinka šiame įstatyme vartojamą sąvoką „pagrindinių rezultatų valstybės veiklos srityse ataskaita“.\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentas                                                                                          Gitanas Nausėda"
    }
  ],
  "definitions": []
}

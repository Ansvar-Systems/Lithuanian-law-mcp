{
  "id": "lt-law-xv-273",
  "type": "statute",
  "title": "Lietuvos Respublikos sveikatos priežiūros įstaigų įstatymo Nr. I-1367 15 straipsnio pakeitimo įstatymas",
  "short_name": "XV-273",
  "status": "in_force",
  "issued_date": "2025-06-12",
  "in_force_date": "2026-01-01",
  "url": "https://e-tar.lt/portal/lt/legalAct/9e0f52624c3411f0b070ee7f1ceefc75",
  "provisions": [
    {
      "provision_ref": "art1",
      "section": "1",
      "title": "1 straipsnis. 15 straipsnio pakeitimas",
      "content": "Pakeisti 15 straipsnio 1 dalį ir ją išdėstyti taip:\n\n„1. LNSS valstybės ir savivaldybių biudžetinių ir viešųjų įstaigų vadovai į darbą priimami viešo konkurso būdu. LNSS valstybės ir savivaldybių biudžetinių ir viešųjų įstaigų, išskyrus viešąsias įstaigas, kuriose dirba dešimt ar mažiau sveikatos priežiūros specialistų, turinčių medicinos praktikos licenciją, vadovai į darbą priimami penkerių metų kadencijai. Pasibaigus LNSS valstybės ar savivaldybės biudžetinės ar viešosios įstaigos, teikiančios asmens sveikatos priežiūros paslaugas, vadovo pirmajai penkerių metų kadencijai, esant vadovo sutikimui, antrajai penkerių metų kadencijai jis gali būti skiriamas be konkurso, jeigu jo vadovaujama įstaiga kiekvienais kadencijos metais pasiekė ne mažiau kaip 80 procentų tiems metams vadovaujantis šio įstatymo 152 straipsniu sveikatos apsaugos ministro patvirtintų LNSS viešųjų įstaigų ir LNSS biudžetinių įstaigų, teikiančių asmens sveikatos priežiūros paslaugas, veiklos rezultatų vertinimo rodiklių siektinų reikšmių ir visus vadovaujantis Viešųjų įstaigų įstatymo 5 straipsnio 5 dalies 3 punktu nustatytus valstybės ar savivaldybės tikslus ir lūkesčius dėl viešosios įstaigos, jei valstybės ar savivaldybės tikslai ir lūkesčiai buvo nustatyti. Įstaigų vertinimo pagal LNSS viešųjų įstaigų ir LNSS biudžetinių įstaigų, teikiančių asmens sveikatos priežiūros paslaugas, veiklos rezultatų vertinimo rodiklių pasiektas reikšmes metodiką nustato sveikatos apsaugos ministras. Pasibaigus LNSS valstybės ar savivaldybės biudžetinės ar viešosios įstaigos, teikiančios visuomenės ar papildomosios ir alternatyviosios sveikatos priežiūros paslaugas, vadovo pirmajai penkerių metų kadencijai, esant vadovo sutikimui, antrajai penkerių metų kadencijai jis gali būti skiriamas be konkurso atitinkamai Biudžetinių įstaigų įstatymo 10 straipsnio 2 dalyje ar Viešųjų įstaigų įstatymo 20 straipsnio 4 dalyje nustatytais atvejais ir tvarka. Sprendimas dėl valstybės ar savivaldybės biudžetinės ar viešosios įstaigos vadovo skyrimo be konkurso antrajai penkerių metų kadencijai turi būti priimtas likus ne mažiau kaip šešiems mėnesiams iki šio vadovo kadencijos pabaigos. Tos pačios LNSS valstybės ar savivaldybės biudžetinės ar viešosios įstaigos vadovu tas pats asmuo gali būti skiriamas ne daugiau kaip dvi kadencijas iš eilės ir ne anksčiau kaip po penkerių metų nuo paskutinės kadencijos pabaigos, jeigu paskutinė kadencija buvo iš eilės antra. Viešą konkursą organizuoja ir jo nuostatus tvirtina įstaigos savininko teises ir pareigas įgyvendinanti institucija arba visuotinis dalininkų susirinkimas. Likus šešiems mėnesiams iki LNSS valstybės ar savivaldybės biudžetinės ar viešosios įstaigos vadovo kadencijos pabaigos, jeigu įstaigos vadovo kadencija nustatoma pagal šios dalies nuostatas, šios įstaigos savininko teises ir pareigas įgyvendinanti institucija arba visuotinis dalininkų susirinkimas skelbia viešą konkursą LNSS valstybės ar savivaldybės biudžetinės ar viešosios įstaigos vadovo pareigoms eiti, išskyrus atvejus, kai LNSS valstybės ar savivaldybės biudžetinės ar viešosios įstaigos vadovas pagal šios dalies nuostatas paskiriamas antrajai penkerių metų kadencijai be konkurso. Jeigu su LNSS valstybės ar savivaldybės biudžetinės įstaigos vadovu, kurio kadencijos terminas nėra pasibaigęs, arba viešosios įstaigos vadovu, kurio kadencija nenustatoma pagal šios dalies nuostatas arba kurio kadencijos terminas nėra pasibaigęs, darbo sutartis nutraukiama, ne vėliau kaip per dešimt darbo dienų nuo darbo sutarties nutraukimo dienos skelbiamas viešas konkursas LNSS valstybės ar savivaldybės biudžetinės ar viešosios įstaigos vadovo pareigoms eiti.“"
    },
    {
      "provision_ref": "art2",
      "section": "2",
      "title": "2 straipsnis. Įstatymo įsigaliojimas, įgyvendinimas ir taikymas",
      "content": "1. Šis įstatymas, išskyrus šio straipsnio 2 dalį, įsigalioja 2026 m. sausio 1 d.\n\n2. Sveikatos apsaugos ministras iki 2025 m. gruodžio 31 d. priima šio įstatymo įgyvendinamuosius teisės aktus.\n\n3. Šio įstatymo 1 straipsnyje išdėstyta Lietuvos Respublikos sveikatos priežiūros įstaigų įstatymo 15 straipsnio 1 dalis dėl priėmimo į Lietuvos nacionalinės sveikatos sistemos valstybės ir savivaldybių biudžetinių ir viešųjų įstaigų vadovo pareigas antrajai kadencijai be konkurso taikoma ir iki 2026 m. sausio 1 d. į pareigas priimtiems vadovams, jeigu jų pirmoji kadencija baigiasi 2026 m. sausio 2 d. ar vėliau.\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentas                                                                                          Gitanas Nausėda"
    }
  ],
  "definitions": []
}

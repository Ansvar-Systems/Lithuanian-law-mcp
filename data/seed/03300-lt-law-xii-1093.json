{
  "id": "lt-law-xii-1093",
  "type": "statute",
  "title": "Lietuvos Respublikos įsakomųjų ir paprastųjų vekselių įstatymo Nr. VIII-1087 3, 15, 27, 59, 77 ir 80 straipsnių pakeitimo įstatymas",
  "short_name": "XII-1093",
  "status": "in_force",
  "issued_date": "2014-09-18",
  "in_force_date": "2015-01-01",
  "url": "https://e-tar.lt/portal/lt/legalAct/80d26c3042e711e4b328ee8724e3e13c/laYiZnNOBu",
  "provisions": [
    {
      "provision_ref": "art1",
      "section": "1",
      "title": "1 straipsnis. 3 straipsnio pakeitimas",
      "content": "Papildyti 3 straipsnį 2 dalimi ir visą straipsnį išdėstyti taip:\n\n„3 straipsnis. Įsakomojo vekselio rekvizitai\n\n1. Įsakomajame vekselyje (toliau – vekselis) turi būti:\n\n1) žodžiai „įsakomasis vekselis“ tekste ta kalba, kuria vekselis išrašytas;\n\n2) besąlyginis įsakymas sumokėti įrašytą sumą;\n\n3) turinčio sumokėti asmens (mokėtojo) pavadinimas ar vardas, pavardė;\n\n4) mokėjimo terminas;\n\n5) mokėjimo vieta;\n\n6) pavadinimas ar vardas, pavardė asmens, kuriam arba kurio įsakymu turi būti sumokėta;\n\n7) vekselio išrašymo vieta ir data;\n\n8) išrašančio vekselį asmens (vekselio davėjo) parašas.\n\n2. Įsakomasis vekselis, kurio suma didesnė kaip trys tūkstančiai eurų, turi būti notarinės formos, jeigu vekselio davėjas yra fizinis asmuo arba ūkio subjektas, tvarkantis apskaitą pagal supaprastintos apskaitos taisykles.“"
    },
    {
      "provision_ref": "art2",
      "section": "2",
      "title": "2 straipsnis. 15 straipsnio pakeitimas",
      "content": "Pakeisti 15 straipsnio 1 dalį ir ją išdėstyti taip:\n\n„1. Indosamentas turi būti įrašytas vekselyje arba jo pratąsoje. Indosantas privalo jį pasirašyti. Vekselyje, kurio suma didesnė kaip trys tūkstančiai eurų ir kurio davėjas yra fizinis asmuo, indosanto fizinio asmens arba juridinio asmens atstovo parašo tikrumas turi būti patvirtintas notaro.“"
    },
    {
      "provision_ref": "art3",
      "section": "3",
      "title": "3 straipsnis. 27 straipsnio pakeitimas",
      "content": "Pakeisti 27 straipsnio 1 dalį ir ją išdėstyti taip:\n\n„1. Vekselio akceptas įrašomas vekselyje. Jis išreiškiamas žodžiu „akceptuotas“ arba kitu atitinkamu žodžiu ir pasirašomas mokėtojo. Vien mokėtojo parašas vekselio pirmojoje pusėje taip pat laikomas akceptu. Vekselyje, kurio suma didesnė kaip trys tūkstančiai eurų ir kurio davėjas yra fizinis asmuo, akceptanto fizinio asmens parašo tikrumas turi būti patvirtintas notaro.“"
    },
    {
      "provision_ref": "art4",
      "section": "4",
      "title": "4 straipsnis. 59 straipsnio pakeitimas",
      "content": "Pakeisti 59 straipsnį ir jį išdėstyti taip:\n\n„59 straipsnis. Tarpininko akcepto įforminimas\n\nTarpininkas akceptą įrašo vekselyje ir pasirašo nurodydamas, kieno vardu akceptuoja. Jeigu tokio nurodymo nėra, laikoma, kad akceptuota už vekselio davėją. Vekselyje, kurio suma didesnė kaip trys tūkstančiai eurų ir kurio davėjas yra fizinis asmuo, tarpininko fizinio asmens arba juridinio asmens atstovo parašo tikrumas turi būti patvirtintas notaro.“"
    },
    {
      "provision_ref": "art5",
      "section": "5",
      "title": "5 straipsnis. 77 straipsnio pakeitimas",
      "content": "Papildyti 77 straipsnį 2 dalimi ir visą straipsnį išdėstyti taip:\n\n„77 straipsnis. Paprastojo vekselio rekvizitai ir forma\n\n1. Paprastajame vekselyje turi būti:\n\n1) žodžiai „paprastasis vekselis“ tekste ta kalba, kuria vekselis išrašytas;\n\n2) besąlyginis įsipareigojimas sumokėti nurodytą sumą;\n\n3) mokėjimo terminas;\n\n4) mokėjimo vieta;\n\n5) pavadinimas ar vardas, pavardė asmens, kuriam arba kurio įsakymu turi būti sumokėta;\n\n6) išrašymo vieta ir data;\n\n7) išrašančiojo paprastąjį vekselį asmens (paprastojo vekselio davėjo) parašas.\n\n2. Paprastasis vekselis, kurio suma didesnė kaip trys tūkstančiai eurų, turi būti notarinės formos, jeigu vekselio davėjas yra fizinis asmuo arba ūkio subjektas, tvarkantis apskaitą pagal supaprastintos apskaitos taisykles.“"
    },
    {
      "provision_ref": "art6",
      "section": "6",
      "title": "6 straipsnis. 80 straipsnio pakeitimas",
      "content": "Pakeisti 80 straipsnio 2 dalį ir ją išdėstyti taip:\n\n„2. Paprastieji vekseliai, mokėtini per tam tikrą laiką po pateikimo, per šio įstatymo 25 straipsnyje nustatytus terminus turi būti pateikti vekselio davėjui vizuoti. Paprastajame vekselyje, kurio suma didesnė kaip trys tūkstančiai eurų ir kurio davėjas yra fizinis asmuo, vizuojančio fizinio asmens parašo tikrumas turi būti patvirtintas notaro. Laikas, per kurį turi būti apmokėta po pateikimo, pradedamas skaičiuoti nuo vizavimo dienos. Davėjo atsisakymas vizuoti ir nurodyti vizos datą patvirtinamas protestu (27 straipsnis), nuo kurio įforminimo datos pradedamas skaičiuoti laikas, per kurį turi būti apmokėta po pateikimo.“"
    },
    {
      "provision_ref": "art7",
      "section": "7",
      "title": "7 straipsnis. Įstatymo įsigaliojimas",
      "content": "Šis įstatymas įsigalioja 2015 m. sausio 1 d.\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentė                                                                             Dalia Grybauskaitė"
    }
  ],
  "definitions": []
}

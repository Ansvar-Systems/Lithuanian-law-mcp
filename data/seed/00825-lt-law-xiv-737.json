{
  "id": "lt-law-xiv-737",
  "type": "statute",
  "title": "Lietuvos Respublikos technologijų ir inovacijų įstatymo Nr. XIII-1414 2, 6, 7, 10, 11, 14, 18, 19, 23 straipsnių pakeitimo ir 15, 25, 26, 27 straipsnių pripažinimo netekusiais galios įstatymas",
  "short_name": "XIV-737",
  "status": "in_force",
  "issued_date": "2021-12-09",
  "in_force_date": "2022-03-31",
  "url": "https://e-tar.lt/portal/lt/legalAct/1ff86f305d9811eca9ac839120d251c4/jIJMWJtxve",
  "provisions": [
    {
      "provision_ref": "art1",
      "section": "1",
      "title": "1 straipsnis. 2 straipsnio pakeitimas",
      "content": "1. Pakeisti 2 straipsnio 5 dalį ir ją išdėstyti taip:\n\n„5. Inovacija – naujas arba patobulintas produktas ar procesas (arba jų derinys), kuris reikšmingai skiriasi nuo ankstesnių subjekto produktų ar procesų ir kuris (produktas) yra pateiktas potencialiems naudotojams arba kuris (procesas) subjekto yra naudojamas, tai yra įdiegtas į rinką, viešojo valdymo, socialinę, kultūros sritį.“\n\n2. Pakeisti 2 straipsnio 6 dalį ir ją išdėstyti taip:\n\n„6. Inovacinė veikla – naujų arba patobulintų produktų ar procesų (arba jų derinių), kurie reikšmingai skiriasi nuo ankstesnių subjekto produktų ar procesų, kūrimo ir diegimo į rinką, viešojo valdymo, socialinę, kultūros sritį veikla.“\n\n3. Pripažinti netekusia galios 2 straipsnio 14 dalį.\n\n4. Pakeisti 2 straipsnio 17 dalį ir ją išdėstyti taip:\n\n„17. Kitos šiame įstatyme vartojamos sąvokos suprantamos taip, kaip jos apibrėžtos Lietuvos Respublikos mokslo ir studijų įstatyme, Lietuvos Respublikos smulkiojo ir vidutinio verslo plėtros įstatyme, Lietuvos Respublikos konkurencijos įstatyme ir Lietuvos Respublikos viešojo sektoriaus atskaitomybės įstatyme.“"
    },
    {
      "provision_ref": "art2",
      "section": "2",
      "title": "2 straipsnis. 6 straipsnio pakeitimas",
      "content": "Pakeisti 6 straipsnį ir jį išdėstyti taip:\n\n„6 straipsnis. Inovacijų sritis\n\n1. Inovacijų srities paskirtis – skatinti šiame įstatyme nurodytus subjektus vykdyti inovacinę veiklą.\n\n2. Inovacinė veikla skatinama vadovaujantis inovatyvumo (kūrybingumo) horizontaliuoju principu. Inovatyvumo (kūrybingumo) horizontalusis principas suprantamas kaip inovatyvių ir veiksmingiausių veikimo būdų paieška ir taikymas, efektyvus mokslo ir verslo bendradarbiavimas, mokslinių tyrimų ir mokslo pažangos rezultatų, naujų technologijų taikymas, kūrybiškų sprendimų paieška valstybei aktualiems iššūkiams įveikti, didesnės vertės, geresnės kokybės paslaugoms ir produktams visose valstybės veiklos srityse kurti.“"
    },
    {
      "provision_ref": "art3",
      "section": "3",
      "title": "3 straipsnis. 7 straipsnio pakeitimas",
      "content": "Pakeisti 7 straipsnio 2 dalį ir ją išdėstyti taip:\n\n„2. Mokslo, technologijų ir inovacijų politikos veikla skatinama vadovaujantis Lietuvos Respublikos strateginio valdymo įstatymu. Mokslo, technologijų ir inovacijų politikos vystymosi kryptis nustato Lietuvos Respublikos Seimas, tvirtindamas Valstybės pažangos strategiją ir priimdamas įstatymus. Mokslo, technologijų ir inovacijų politikos strateginius tikslus ir (arba) pažangos uždavinius nustato Vyriausybė, tvirtindama Nacionalinį pažangos planą. Mokslo, technologijų ir inovacijų politikos pažangos uždavinių įgyvendinimo priemonės suplanuojamos Vyriausybės tvirtinamose nacionalinėse plėtros programose.“"
    },
    {
      "provision_ref": "art4",
      "section": "4",
      "title": "4 straipsnis. 10 straipsnio pakeitimas",
      "content": "Pakeisti 10 straipsnį ir jį išdėstyti taip:\n\n„10 straipsnis. Mokslo, technologijų ir inovacijų taryba\n\n1. Mokslo, technologijų ir inovacijų taryba (toliau – Taryba) sudaroma padėti Vyriausybei koordinuoti ministerijų ir Vyriausybės įstaigų, kitų Vyriausybės įsteigtų biudžetinių įstaigų, kurių savininko teises ir pareigas įgyvendina Vyriausybė, veiklą, siekiant strateginių, sisteminių ir tarpinstitucinių sprendimų, kurių reikia mokslo, technologijų ir inovacijų politikai formuoti ir įgyvendinti. Tarybos institucinę sudėtį tvirtina Vyriausybė, personalinę sudėtį – Lietuvos Respublikos Ministras Pirmininkas.\n\n2. Taryba:\n\n1) svarsto ir pritaria pasiūlymams dėl mokslo, technologijų ir inovacijų sričių plėtros krypčių, prioritetų, tikslų, kitų su mokslo, technologijų ir inovacijų sritimis susijusių strateginių sprendimų;\n\n2) užtikrina mokslo, technologijų ir inovacijų politikos sričių sinergiją, šių politikos sričių integralumą su horizontaliomis, tarpsektorinėmis politikos sritimis;\n\n3) svarsto ir pritaria pasiūlymams dėl mokslinių tyrimų ir eksperimentinės plėtros ir inovacijų (sumaniosios specializacijos) prioritetų, stebi šių prioritetų įgyvendinimo pažangą;\n\n4) svarsto ir pritaria pasiūlymams dėl krypčių, kurioms būtų telkiami valstybės finansiniai, mokslo ir verslo ištekliai, turimos žinios, patirtis ir kurios prisidėtų prie aktualiausių visuomenės iššūkių sprendimo;\n\n5) pagal poreikį teikia Vyriausybei siūlymus ir rekomendacijas Tarybos kompetencijos klausimais;\n\n6) atlieka kitas Vyriausybės jai pavestas funkcijas.\n\n3. Taryba veikia Tarybos darbo reglamente nustatyta tvarka. Tarybos darbo reglamentą tvirtina Vyriausybė. Savo veiklai organizuoti Taryba gali sudaryti darbo grupes konkretiems tikslams pasiekti ir (ar) užduotims įvykdyti, pasitelkti socialinius ir ekonominius partnerius, ekspertus. Taryba turi teisę gauti iš valstybės ir savivaldybės institucijų bei įstaigų ir organizacijų informaciją, būtiną šio straipsnio 2 dalyje jai nustatytoms funkcijoms atlikti.“"
    },
    {
      "provision_ref": "art5",
      "section": "5",
      "title": "5 straipsnis. 11 straipsnio pakeitimas",
      "content": "1. Papildyti 11 straipsnio 2 dalį nauju 5 punktu:\n\n„5) koordinuoja inovatyvumo (kūrybingumo) horizontaliojo principo įgyvendinimą;“.\n\n2. Papildyti 11 straipsnio 2 dalį 6 punktu:\n\n„6) koordinuoja mokslinių tyrimų ir eksperimentinės plėtros ir inovacijų (sumaniosios specializacijos) prioritetų įgyvendinimą;“.\n\n3. Buvusį 11 straipsnio 2 dalies 5 punktą laikyti 7 punktu."
    },
    {
      "provision_ref": "art6",
      "section": "6",
      "title": "6 straipsnis. 14 straipsnio pakeitimas",
      "content": "Pakeisti 14 straipsnį ir jį išdėstyti taip:\n\n„14 straipsnis. Valstybės technologijų ir inovacijų politiką įgyvendinanti institucija\n\n1. Valstybės technologijų ir inovacijų politiką pagal šiame ir kituose įstatymuose nustatytą kompetenciją įgyvendina viešoji įstaiga Inovacijų agentūra (toliau – valstybės technologijų ir inovacijų politiką įgyvendinanti institucija), kurios savininkė yra valstybė.\n\n2. Valstybės technologijų ir inovacijų politiką įgyvendinanti institucija atlieka šias funkcijas:\n\n1) įgyvendina nacionalines mokslo ir technologijų programas ir konkursines technologijų programas;\n\n2) įgyvendina valstybės technologijų ir inovacijų politiką formuojančios ministerijos ir kitų valstybės institucijų taikomųjų mokslinių tyrimų, eksperimentinės plėtros ir inovacinės veiklos skatinimo programas;\n\n3) įgyvendina priemones, kurias taikydamos perkančiosios organizacijos atlieka inovatyvius viešuosius pirkimus ir ikiprekybinius pirkimus, teikia šioms organizacijoms metodinę pagalbą dėl šiame punkte nurodytų pirkimų;\n\n4) teikia atlygintiną ir neatlygintiną finansavimą ūkio subjektams, vykdantiems taikomųjų mokslinių tyrimų veiklą, eksperimentinę plėtrą ir inovacinę veiklą;\n\n5) įgyvendina ūkio subjektų ir mokslo ir studijų institucijų bendradarbiavimo plėtros priemones;\n\n6) koordinuoja ir remia Lietuvos Respublikoje įsteigtų juridinių ir fizinių asmenų dalyvavimą Europos Sąjungos ir tarptautinėse technologijų ir inovacijų programose ir projektuose;\n\n7) teikia technologijų ir inovacijų srities informavimo ir konsultavimo paslaugas;\n\n8) vadovaudamasi valstybės technologijų ir inovacijų politiką formuojančios ministerijos patvirtinta vykdomos eksperimentinės plėtros vertinimo metodika, organizuoja siekiančių gauti valstybės finansavimą eksperimentinei plėtrai subjektų vykdomos eksperimentinės plėtros vertinimą ir teikia siūlymus valstybės technologijų ir inovacijų politiką formuojančiai ministerijai dėl šios veiklos finansavimo principų, išskyrus Mokslo ir studijų įstatymo 15 straipsnio 2 dalyje nustatytus atvejus. Mokslo ir studijų įstatymo 15 straipsnio 2 dalyje nustatytais atvejais valstybės technologijų ir inovacijų politiką įgyvendinanti institucija šiame punkte nurodytą eksperimentinės plėtros vertinimą atlieka kartu su Mokslo ir studijų įstatymo 15 straipsnio 2 dalyje nurodyta institucija;\n\n9) atsižvelgdama į šios dalies 8 punkte nurodyto vertinimo rezultatus, teikia siūlymus valstybės technologijų ir inovacijų politiką formuojančiai ministerijai dėl valstybės biudžeto lėšų paskirstymo valstybės mokslo ir studijų institucijų vykdomai eksperimentinei plėtrai finansuoti metodikos, kurią tvirtina Vyriausybė arba jos įgaliota institucija;\n\n10) įgyvendina Lietuvos Respublikos fizinių ir juridinių asmenų integracijos į Europos Sąjungos ir tarptautinę technologijų ir inovacijų erdvę didinimo priemones;\n\n11) atlieka Lietuvos Respublikos inovacijų skatinimo fondo įstatyme valstybės technologijų ir inovacijų politiką įgyvendinančiai institucijai nustatytas su Inovacijų skatinimo fondo veikla susijusias funkcijas;\n\n12) įgyvendina ir koordinuoja projektus ir priemones, susijusias su užsienio startuolių pritraukimu į Lietuvos Respubliką;\n\n13) atlieka kitas šiame įstatyme nustatytas funkcijas.\n\n3. Valstybės technologijų ir inovacijų politiką įgyvendinanti institucija turi teisę gauti iš valstybės ir savivaldybės institucijų bei įstaigų ir organizacijų, valstybės registrų, kitų asmenų, kurių veikla susijusi su valstybės reguliuojamomis technologijų ir inovacijų sritimis, informaciją, būtiną nustatytoms funkcijoms atlikti.\n\n4. Valstybės technologijų ir inovacijų politiką įgyvendinanti institucija gali būti tarptautinių ne pelno siekiančių organizacijų, veikiančių su institucijos valstybės technologijų ir inovacijų politiką įgyvendinančios institucijos veikla susijusiose srityse, nare.\n\n5. Valstybės technologijų ir inovacijų politiką įgyvendinančios institucijos veikla atliekant šiame ir kituose įstatymuose jai nustatytas funkcijas finansuojama iš valstybės technologijų ir inovacijų politiką formuojančiai ministerijai skirtų valstybės biudžeto asignavimų ir (ar) kitų lėšų.“"
    },
    {
      "provision_ref": "art7",
      "section": "7",
      "title": "7 straipsnis. 15 straipsnio pripažinimas netekusiu galios",
      "content": "Pripažinti netekusiu galios 15 straipsnį."
    },
    {
      "provision_ref": "art8",
      "section": "8",
      "title": "8 straipsnis. 18 straipsnio pakeitimas",
      "content": "Pakeisti 18 straipsnį ir jį išdėstyti taip:\n\n„18 straipsnis. Subjektai, turintys teisę gauti finansavimą eksperimentinei plėtrai ir (arba) inovacinei veiklai vykdyti ir dalyvauti įgyvendinant jos skatinimo priemones\n\n1. Subjektai, turintys teisę gauti šiame įstatyme nustatytą finansavimą eksperimentinei plėtrai ir (arba) inovacinei veiklai vykdyti ir dalyvauti įgyvendinant jos skatinimo priemones, yra šie:\n\n1) valstybinės aukštosios mokyklos ir valstybiniai mokslinių tyrimų institutai;\n\n2) perkančiosios organizacijos;\n\n3) nevalstybinės aukštosios mokyklos ir nevalstybiniai mokslinių tyrimų institutai;\n\n4) ūkio subjektai ir susijusių ūkio subjektų grupės (toliau – ūkio subjektai);\n\n5) fiziniai asmenys;\n\n6) asociacijos;\n\n7) pelno nesiekiančios organizacijos.\n\n2. Šio straipsnio 1 dalyje nurodytiems subjektams skiriamas finansavimas ir kitos skatinimo priemonės eksperimentinei plėtrai ir (arba) inovacinei veiklai vykdyti turi atitikti valstybės pagalbą reguliuojančių teisės aktų reikalavimus.“"
    },
    {
      "provision_ref": "art9",
      "section": "9",
      "title": "9 straipsnis. 19 straipsnio pakeitimas",
      "content": "Pakeisti 19 straipsnio 2 dalį ir ją išdėstyti taip:\n\n„2. Klasteriams skiriamos skatinimo priemonės įgyvendinamos valstybės technologijų ir inovacijų politiką formuojančios ministerijos sprendimu.“"
    },
    {
      "provision_ref": "art10",
      "section": "10",
      "title": "10 straipsnis. 23 straipsnio pakeitimas",
      "content": "Pakeisti 23 straipsnį ir jį išdėstyti taip:\n\n„23 straipsnis. Ūkio subjektų eksperimentinei plėtrai ir inovacinei veiklai teikiamas valstybės finansavimas\n\nŪkio subjektai valstybės finansavimą eksperimentinei plėtrai ir (arba) inovacinei veiklai gauna dalyvaudami konkursinėse mokslinių tyrimų programose ir konkursinėse technologijų programose ir įgyvendindami kitas šių veiklos rūšių skatinimo, rėmimo ir finansavimo priemones. Ūkio subjektai gali dalyvauti įgyvendinant valstybės inicijuotas nacionalines mokslo ir technologijų programas, atliekant inovatyvius viešuosius pirkimus, ikiprekybinius pirkimus ir kitus mokslinių tyrimų ir eksperimentinės plėtros paslaugų valstybės užsakymus.“"
    },
    {
      "provision_ref": "art11",
      "section": "11",
      "title": "11 straipsnis. 25, 26 ir 27 straipsnių pripažinimas netekusiais galios",
      "content": "Pripažinti netekusiais galios 25, 26 ir 27 straipsnius."
    },
    {
      "provision_ref": "art12",
      "section": "12",
      "title": "12 straipsnis. Įstatymo įsigaliojimas ir įgyvendinimas",
      "content": "1. Šis įstatymas, išskyrus 4 straipsnį ir šio straipsnio 2 dalį, įsigalioja 2022 m. kovo 31 d.\n\n2. Šio įstatymo 4 straipsnis įsigalioja 2022 m. vasario 1 d.\n\n3. Lietuvos Respublikos Vyriausybė, Lietuvos Respublikos ekonomikos ir inovacijų ministras ir Lietuvos Respublikos švietimo, mokslo ir sporto ministras iki 2022 m. kovo 30 d. priima šio įstatymo, išskyrus 4 straipsnį, įgyvendinamuosius teisės aktus.\n\n4. Šio įstatymo 4 straipsnyje numatytus šio įstatymo įgyvendinamuosius teisės aktus Lietuvos Respublikos Ministras Pirmininkas ir Vyriausybė priima iki 2022 m. sausio 31 d.“\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentas                                                                                          Gitanas Nausėda"
    }
  ],
  "definitions": []
}

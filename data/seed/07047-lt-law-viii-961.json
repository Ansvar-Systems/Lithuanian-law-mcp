{
  "id": "lt-law-viii-961",
  "type": "statute",
  "title": "Lietuvos Respublikos alkoholio kontrolės įstatymo 1, 4, 5, 7, 17, 19, 20, 21, 24, 25, 36, 43, 44, 46 straipsnių pakeitimo ir papildymo įstatymas",
  "short_name": "VIII-961",
  "status": "in_force",
  "issued_date": "1998-12-10",
  "in_force_date": "1998-12-30",
  "url": "https://e-tar.lt/portal/lt/legalAct/TAR.18C5908A6316",
  "provisions": [
    {
      "provision_ref": "art1",
      "section": "1",
      "title": "1 straipsnis. 1 straipsnio papildymas 7 ir 8 dalimis",
      "content": "Papildyti 1 straipsnį 7 ir 8 dalimis:\n\n„Masiniai renginiai – šventės, festivaliai ir kiti renginiai, kuriuos organizuoja valstybės ar savivaldos institucijos, įmonės, neturinčios juridinio asmens teisių, taip pat juridiniai ar fiziniai asmenys, turintys savivaldos institucijų sutikimus organizuoti renginį (kai toks sutikimas būtinas pagal Lietuvos Respublikos susirinkimų įstatymą).\n\nUgdymo įstaigos – ikimokyklinės ugdymo įstaigos, bendrojo lavinimo mokyklos, vaikų vasaros stovyklos ir kitos vaikų papildomo ugdymo švietimo institucijos (meno, sporto, kalbų, technikos bei kitokio profilio mokyklos).“"
    },
    {
      "provision_ref": "art2",
      "section": "2",
      "title": "2 straipsnis. 4 straipsnio 3 dalies pakeitimas",
      "content": "Pakeisti 4 straipsnio 3 dalį ir ją išdėstyti taip:\n\n„Lietuvos Respublikos Vyriausybė ypatingais atvejais, atsižvelgdama į alkoholio vartojimo, jo daromos ekonominės žalos sveikatai ir ūkiui monitoringo rezultatus, Sveikatos apsaugos ministerijos teikimu gali nustatyti alkoholinių gėrimų grupių gamybos ir importo kvotas.“"
    },
    {
      "provision_ref": "art3",
      "section": "3",
      "title": "3 straipsnis. 5 straipsnio papildymas",
      "content": "5 straipsnyje po žodžių „Lietuvos Respublikos Vyriausybė“ įrašyti žodžius „ar jos įgaliota institucija“ ir straipsnį išdėstyti taip:\n\n„5 straipsnis.       Produktų, kuriuose yra etilo alkoholio, gamybos, prekybos, importo ir vartojimo valstybinio reguliavimo ypatumai\n\nJei skysčiai (technologiniai, parfumerijos ir kosmetikos pramonės gaminiai ir kt.), kuriuose yra etilo alkoholio, vartojami kaip apsvaigimą sukeliantys gėrimai, tai Lietuvos Respublikos Vyriausybė ar jos įgaliota institucija turi teisę, remdamasi Sveikatos apsaugos ministerijos pateiktais šių skysčių vartojimo ir jo sąlygojamų žalingų pasekmių sveikatai statistikos atrankinių tyrimų duomenimis, reguliuoti jų gamybą, importą, vidaus prekybą ir vartojimą pagal šio įstatymo normas.\n\nMaisto produktų su alkoholio priedais gamybos, importo bei vidaus prekybos tvarką, remdamasi šiuo ir kitais įstatymais bei teisės aktais, nustato Lietuvos Respublikos Vyriausybė ar jos įgaliota institucija.“"
    },
    {
      "provision_ref": "art4",
      "section": "4",
      "title": "4 straipsnis. 7 straipsnio 2 dalies papildymas",
      "content": "7 straipsnio 2 dalyje po žodžių „Lietuvos Respublikos Vyriausybė“ įrašyti žodžius „ar jos įgaliota institucija“ ir šią dalį išdėstyti taip:\n\n„Jeigu šio įstatymo ir kitų teisės aktų įgaliotos kontrolės institucijos, tirdamos nustatyta tvarka paimtus alkoholio produktų pavyzdžius, nustato, kad šie neatitinka norminių dokumentų reikalavimų, tai laikoma, kad šių reikalavimų neatitinka visa alkoholio produktų siunta, iš kurios buvo paimti pavyzdžiai. Alkoholio produktų siuntų, kurios pagal kontrolės institucijų užsakymu atliktos ekspertizės išvadas pripažintos neatitinkančiomis šio įstatymo ir norminių dokumentų reikalavimų, realizavimo sustabdymo ir tolesnio naudojimo tvarką nustato Lietuvos Respublikos Vyriausybė ar jos įgaliota institucija.“"
    },
    {
      "provision_ref": "art5",
      "section": "5",
      "title": "5 straipsnis. 17 straipsnio 1 ir 2 dalių pakeitimas ir papildymas",
      "content": "Pakeisti 17 straipsnio 1 dalį, 2 dalies pirmajame sakinyje po žodžio „gaminančiais“ įrašyti žodžius „arba gamintojų pavedimu realizuojančiais (tik tais atvejais, kai gamintojai patys nerealizuoja)“, antrajame sakinyje po žodžių „Lietuvos Respublikos Vyriausybė“ įrašyti žodžius „ar jos įgaliota institucija“ ir šias dalis išdėstyti taip:\n\n„Leidimus importuoti alkoholio produktus, remdamasi šiuo įstatymu, išduoda Lietuvos Respublikos Vyriausybė ar jos pavedimu VTAKT. Leidimus importuoti natūralaus bičių medaus pagrindu pagamintus alkoholinius gėrimus, kurių tūrinė etilo alkoholio koncentracija viršija 50 procentų, VTAKT išduoda tik Lietuvos Respublikos Vyriausybei leidus. Leidimai importuoti alkoholio produktus išduodami neterminuotam laikui ir kiekvienais metais perregistruojami juos išdavusioje institucijoje.\n\nLeidimai importuoti alkoholinius gėrimus (išskyrus alų) išduodami tik toms įmonėms, kurios pateikia dokumentus, liudijančius, jog sudarytos sutartys tik su tokiais užsienio valstybių ūkio subjektais, gaminančiais arba gamintojų pavedimu realizuojančiais (tik tais atvejais, kai gamintojai patys nerealizuoja) alkoholinius gėrimus, kurių gaminiais dėl jų kokybės patikimumo leidžiama mažmeninė prekyba tose valstybėse. Dokumentų, liudijančių, kad alkoholiniais gėrimais leidžiama mažmeninė prekyba valstybėje, iš kurios jie importuojami, reikalavimus nustato Lietuvos Respublikos Vyriausybė ar jos įgaliota institucija.“"
    },
    {
      "provision_ref": "art6",
      "section": "6",
      "title": "6 straipsnis. 19 straipsnio 3 ir 5 dalių pakeitimas ir papildymas",
      "content": "1. Pakeisti 19 straipsnio 3 dalį ir ją išdėstyti taip:\n\n„Mažmeninė prekyba alkoholiniais gėrimais leidžiama tik turint atitinkamos savivaldos vykdomosios institucijos pagal šio įstatymo 20 ir 21 straipsnių nuostatas išduotus, esant atitinkamo policijos komisariato sutikimui, leidimus. Leidimai išduodami neterminuotam laikui ir kiekvienais metais perregistruojami juos išdavusioje institucijoje. Leidimai verstis sezonine mažmenine prekyba alumi ir alkoholiniais gėrimais, kurių tūrinė etilo alkoholio koncentracija neviršija 22 procentų, kurortinėse vietovėse ir kitose savivaldybių nustatytose poilsio bei turizmo zonose išduodami savivaldybių nustatyto kurortinio, poilsio bei turizmo sezono laikotarpiui. Vienkartiniai leidimai prekybos ir viešojo maitinimo įmonėms prekiauti alkoholiniais gėrimais, kurių tūrinė etilo alkoholio koncentracija neviršija 13 procentų, masiniuose renginiuose, mugėse ir parodose, taip pat prekiauti visais alkoholiniais gėrimais parodose ir mugėse, vykstančiose stacionariniuose pastatuose, išduodami ne ilgesniam kaip renginio trukmė laikui.“\n\n2. 19 straipsnio 5 dalyje po žodžių „laikas ir vieta“ įrašyti žodžius „taip pat alkoholinių gėrimų saugojimo (laikymo) vieta“ iš šią dalį išdėstyti taip:\n\n„Mažmeninės prekybos alkoholiniais gėrimais prekybos ir viešojo maitinimo įmonėse leidimuose turi būti įrašyta leidžiamų realizuoti alkoholinių gėrimų rūšys, alkoholinių gėrimų grupės bei prekybos jais laikas ir vieta, taip pat alkoholinių gėrimų saugojimo (laikymo) vieta.“"
    },
    {
      "provision_ref": "art7",
      "section": "7",
      "title": "7 straipsnis. 20 straipsnio 1, 3, 5, 6 ir 9 dalių pakeitimas",
      "content": "1. Pakeisti 20 straipsnio 1 dalies 10 punktą ir jį išdėstyti taip:\n\n„10) distiliuoto etilo alkoholio gaminius, kurių tūrinė etilo alkoholio koncentracija didesnė kaip 50 procentų. Šis reikalavimas netaikomas UAB „Lietuviškas midus“ gaminamiems gėrimams, taip pat importuotiems (turint VTAKT išduotą leidimą) alkoholiniams gėrimams, pagamintiems natūralaus bičių medaus pagrindu;“.\n\n2. Pakeisti 20 straipsnio 1 dalies 13 punktą ir jį išdėstyti taip:\n\n„13) kontrabandinius alkoholio produktus;“.\n\n3. Pakeisti 20 straipsnio 1 dalies 15 ir 16 punktus ir juos išdėstyti taip:\n\n„15) pilstomus alkoholinius gėrimus, išskyrus prekybą jais stacionarinėse viešojo maitinimo įmonėse ir stacionariniuose pastatuose vykstančiose parodose bei mugėse, prekybą alkoholiniais gėrimais (kurių tūrinė etilo alkoholio koncentracija neviršija 22 procentų) nestacionarinėse viešojo maitinimo įmonėse savivaldybių nustatyto kurortinio, poilsio bei turizmo sezono laikotarpiu, taip pat išskyrus pilstomą alų, parduodamą firminėse alaus daryklų parduotuvėse, masiniuose renginiuose, parodose bei mugėse;\n\n16) alkoholinius gėrimus nestacionarinėse prekybos įmonėse, išskyrus kioskuose ir autoparduotuvėse, kurios aptarnauja kaimo gyventojus savivaldybių nustatyta tvarka, parduodamą alų, gamyklų supilstytą į tarą, nestacionarinėse viešojo maitinimo įmonėse savivaldybių nustatyto kurortinio, poilsio bei turizmo sezono laikotarpiu parduodamus alkoholinius gėrimus, kurių tūrinė etilo alkoholio koncentracija neviršija 22 procentų, masiniuose renginiuose, parodose ir mugėse parduodamus alkoholinius gėrimus, kurių tūrinė etilo alkoholio koncentracija neviršija 13 procentų, taip pat išskyrus parodose ir mugėse (vykstančiose stacionariniuose pastatuose) parduodamus alkoholinius gėrimus;“.\n\n4. Pakeisti 20 straipsnio 3 dalį ir ją išdėstyti taip:\n\n„Įmonėms draudžiama laikyti ir gabenti denatūruotą ir techninį etilo alkoholį, išskyrus įmones, turinčias leidimus juos gaminti, importuoti, bei įmones, įstaigas ir organizacijas, naudojančias denatūruotą ir techninį etilo alkoholį gamybos, techninėms, medicinos, veterinarijos reikmėms arba mokslo ir tyrimo darbuose. Įmonėms draudžiama laikyti ir gabenti nedenatūruotą etilo alkoholį, išskyrus įmones, turinčias leidimus jį gaminti, importuoti, verstis didmenine prekyba juo (aprūpinančias ūkio subjektus, naudojančius jį medicinos bei veterinarijos reikmėms), bei įmones, įstaigas ir organizacijas, naudojančias nedenatūruotą etilo alkoholį gamybos, techninėms, medicinos, veterinarijos reikmėms arba mokslo ir tyrimo darbuose.“\n\n5. Pakeisti 20 straipsnio 5 ir 6 dalis ir jas išdėstyti taip:\n\n„Didmeninės prekybos įmonėms, turinčioms teisę parduoti alkoholinius gėrimus, leidžiama juos įsigyti tik iš įmonių, turinčių leidimus juos gaminti, o realizuoti – tik įmonėms, kurios turi leidimus verstis mažmenine prekyba jais.\n\nĮmonėms, turinčioms leidimus gaminti alkoholinius gėrimus, leidžiama juos realizuoti įmonėms, turinčioms leidimus verstis didmenine ir mažmenine prekyba alkoholiniais gėrimais, ir įmonėms, naudojančioms šiuos gėrimus kaip konditerijos gaminių žaliavą. Įmonėms, turinčioms leidimus gaminti, importuoti denatūruotą etilo alkoholį, importuoti techninį etilo alkoholį, leidžiama juos realizuoti įmonėms, įstaigoms ir organizacijoms, naudojančioms juos gamybos, techninėms, medicinos, veterinarijos reikmėms arba mokslo ir tyrimo darbuose. Įmonėms, turinčioms leidimus gaminti nedenatūruotą etilo alkoholį, leidžiama jį realizuoti įmonėms, įstaigoms ir organizacijoms, naudojančioms jį gamybos, techninėms, medicinos, veterinarijos reikmėms, mokslo ir tyrimo darbuose, bei įmonėms, turinčioms leidimus verstis didmenine prekyba juo (aprūpinančioms ūkio subjektus, kurie naudoja jį medicinos bei veterinarijos reikmėms).“\n\n6. Pakeisti 20 straipsnio 9 dalį ir ją išdėstyti taip:\n\n„Juridiniai ir fiziniai asmenys, gaminantys, realizuojantys, laikantys (saugantys) arba gabenantys alkoholinius gėrimus be nustatyto specialaus ženklinimo ar žymų, blogos kokybės, falsifikuotus, kontrabandinius alkoholio produktus, suklastoję alkoholio produktų įsigijimą patvirtinančius dokumentus, kokybę liudijančius atitikimo pažymėjimus ar nustatytą specialųjį ženklinimą bei žymas, atsako pagal šį ir kitus įstatymus.“"
    },
    {
      "provision_ref": "art8",
      "section": "8",
      "title": "8 straipsnis. 21 straipsnio 1 dalies 3, 5, 6 punktų ir 2 dalies pakeitimas",
      "content": "1. Pakeisti 21 straipsnio 1 dalies 3 punktą ir jį išdėstyti taip:\n\n„3) masiniuose renginiuose, parodose ir mugėse (išskyrus alkoholinius gėrimus, kurių tūrinė etilo alkoholio koncentracija neviršija 13 procentų, ir alkoholinius gėrimus, parduodamus parodose ir mugėse, vykstančiose stacionariniuose pastatuose);“.\n\n2. Pakeisti 21 straipsnio 1 dalies 5 ir 6 punktus ir juos išdėstyti taip:\n\n„5) magistralinių ir krašto kelių pakelėse, išskyrus stacionarinėse viešojo maitinimo įmonėse;\n\n6) prekybos ir viešojo maitinimo įmonėse, kurios įrengtos degalinėse ir prie jų savivaldybių nustatytu draudžiamu atstumu nuo degalinės teritorijos (išskyrus alų). Degalinės teritorija – tai plotas, kurio ribos nustatytos degalinės projektiniuose ir techniniuose dokumentuose;“.\n\n3. Pakeisti 21 straipsnio 2 dalį ir ją išdėstyti taip:\n\n„Prekiauti alkoholiniais gėrimais leidžiama tik išimtinai tokiai prekybai skirtose stacionarinėse prekybos įmonėse arba jų specializuotuose skyriuose, skirtuose tokiai prekybai, ir viešojo maitinimo įmonėse, išskyrus prekybą gamyklų supilstytu į tarą alumi, kioskuose, autoparduotuvėse, kurios aptarnauja kaimo gyventojus savivaldybių nustatyta tvarka, ir prekybos įmonių nespecializuotuose skyriuose, prekybą alkoholiniais gėrimais, kurių tūrinė etilo alkoholio koncentracija neviršija 22 procentų, nestacionarinėse viešojo maitinimo įmonėse savivaldybių nustatyto kurortinio, poilsio bei turizmo sezono laikotarpiu, prekybą alkoholiniais gėrimais, kurių tūrinė etilo alkoholio koncentracija neviršija 13 procentų, masiniuose renginiuose, parodose ir mugėse, taip pat išskyrus prekybą visais alkoholiniais gėrimais parodose ir mugėse, vykstančiose stacionariniuose pastatuose. Prekyba alkoholiniais gėrimais draudžiama mažmeninės prekybos ir viešojo maitinimo įmonėse, įrengtose didmeninės prekybos įmonių ir importuotojų sandėliuose, iš kurių vykdoma didmeninė prekyba alkoholiniais gėrimais. Prekyba alumi, gamyklų supilstytu į tarą, draudžiama kioskuose, įrengtuose didmeninės prekybos įmonių ir importuotojų sandėliuose, iš kurių vykdoma didmeninė prekyba alkoholiniais gėrimais.“"
    },
    {
      "provision_ref": "art9",
      "section": "9",
      "title": "9 straipsnis. 24 straipsnio 4 ir 5 dalių papildymas ir pakeitimas",
      "content": "24 straipsnio 4 dalyje po žodžių „Lietuvos Respublikos Vyriausybė“ įrašyti žodžius „ar jos įgaliota institucija“, pakeisti 5 dalį ir šias dalis išdėstyti taip:\n\n„Alkoholio produktų gamybos, vidaus ir užsienio prekybos statistikoje naudojamos apskaitos ir statistikos informacijos teikimo bei skelbimo tvarką tvirtina Lietuvos Respublikos Vyriausybė ar jos įgaliota institucija.\n\nLietuvos Respublikos Vyriausybės nustatyta tvarka, suderinta su Nacionaline sveikatos taryba, Lietuvos Respublikoje vykdomas alkoholio vartojimo, jo daromos ekonominės žalos sveikatai ir ūkiui monitoringas.“"
    },
    {
      "provision_ref": "art10",
      "section": "10",
      "title": "10 straipsnis. 25 straipsnio 1 dalies 3 punkto pakeitimas",
      "content": "25 straipsnio 1 dalies 3 punkte vietoj žodžio „tolimojo“ įrašyti žodį „tarptautinio“ ir šį punktą išdėstyti taip:\n\n„3) visų rūšių viešajame transporte, išskyrus tarptautinio susisiekimo traukinius, laivus, kur yra atskirai įrengtos viešojo maitinimo vietos, taip pat lėktuvus, skrendančius už Lietuvos Respublikos ribų.“"
    },
    {
      "provision_ref": "art11",
      "section": "11",
      "title": "11 straipsnis. 36 straipsnio pakeitimas",
      "content": "Pakeisti 36 straipsnio 1, 2 ir 3 dalis, iš 4 dalies išbraukti žodį „savivaldybių“ ir visą straipsnį išdėstyti taip:\n\n„36 straipsnis. Narkologinės priežiūros organizavimas\n\nNarkologinė priežiūra Lietuvos Respublikoje atliekama Lietuvos Respublikos narkologinės priežiūros įstatymo, kitų įstatymų ir poįstatyminių aktų nustatyta tvarka.\n\nNarkologinę sveikatos priežiūrą Lietuvos Respublikoje koordinuoja Sveikatos apsaugos ministerija arba jos įgaliota institucija.\n\nLietuvos Respublikoje asmenys, apsinuodiję alkoholiu, gali būti įstatymų ir kitų teisės aktų nustatyta tvarka detoksikuojami detoksikacijos centruose ir kitose sveikatos priežiūros įstaigose. Šiuos asmenis policija gali priverstinai pristatyti į sveikatos priežiūros įstaigas tik tuo atveju, kai jie savo veiksmais gali padaryti esminės žalos savo ar aplinkinių sveikatai, gyvybei.\n\nAsmenų, apsinuodijusių alkoholiu, detoksikacijos centrų veiklos, detoksikavimo tvarką ir sąlygas nustato įstatymai ir kiti teisės aktai.\n\nĮstatymų numatytais atvejais ir tvarka gali būti apribotas asmenų, sergančių priklausomybės nuo alkoholio sindromu, veiksnumas ir jiems taikomos socialinės bei psichologinės reabilitacijos priemonės.“"
    },
    {
      "provision_ref": "art12",
      "section": "12",
      "title": "12 straipsnis. 43 straipsnio 4 dalies pakeitimas",
      "content": "Pakeisti 43 straipsnio 4 dalį ir ją išdėstyti taip:\n\n„Konfiskuoti alkoholio produktai sunaikinami Lietuvos Respublikos Vyriausybės nustatyta tvarka.“"
    },
    {
      "provision_ref": "art13",
      "section": "13",
      "title": "13 straipsnis. 44 straipsnio 10, 11 dalių pakeitimas ir papildymas nauja 12 dalimi",
      "content": "1. 44 straipsnio 10 dalyje vietoj skaičių „1-12“ įrašyti skaičius „1, 2, 4, 5, 6, 8-12“, pakeisti 11 dalį ir šias dalis išdėstyti taip:\n\n„Įmonėms, turinčioms leidimus importuoti alkoholio produktus, užsiimti vidaus prekyba alkoholio produktais ir nesilaikančioms šio įstatymo 20 straipsnio pirmosios dalies 1, 2, 4, 5, 6, 8-12 punktų, antrosios ir trečiosios dalių reikalavimų, leidimų galiojimas panaikinamas ir nauji leidimai neišduodami penkerius metus nuo leidimų galiojimo panaikinimo dienos.\n\nĮmonėms panaikinamas leidimų galiojimas ir pakartotinai leidimai neišduodami, jeigu joms arba jų vadovams ar darbuotojams (jeigu jie veikė įmonės vardu ar dėl jos interesų) yra įsiteisėjęs apkaltinamasis teismo nuosprendis, įsiteisėjęs teismo nutarimas, sprendimas, įsiteisėjęs muitinės, mokesčių inspekcijos, policijos ar VTAKT nutarimas dėl bausmės ar nuobaudos skyrimo už alkoholio produktų kontrabandą, alkoholinių gėrimų be banderolių neteisėtą laikymą, gabenimą ar realizavimą, taip pat falsifikuotų alkoholio produktų realizavimą, gabenimą ar laikymą turint tikslą realizuoti.“\n\n2. Papildyti 44 straipsnį nauja 12 dalimi:\n\n„Įmonėms, kurioms panaikinamas leidimų galiojimas pagal šio straipsnio vienuoliktosios dalies reikalavimus, taip pat draudžiama verstis bet kokia prekybine veikla. Šis draudimas įgyvendinamas, vadovaujantis Prekybos įstatymo 71 straipsnio nustatyta tvarka.“\n\n3. 44 straipsnio buvusią 12 dalį laikyti 13 dalimi."
    },
    {
      "provision_ref": "art14",
      "section": "14",
      "title": "14 straipsnis. 46 straipsnio pakeitimas",
      "content": "Pakeisti 46 straipsnį ir jį išdėstyti taip:\n\n„46 straipsnis.     Nesumokėtų piniginių baudų išieškojimas ir delspinigių už laiku nesumokėtas pinigines baudas skaičiavimas\n\nŪkio subjektų nesumokėtas pinigines baudas kartu su delspinigiais, priskaičiuotais Mokesčių administravimo įstatymo nustatyta tvarka, išieško ne ginčo tvarka šio įstatymo 44 straipsnio pirmojoje dalyje nurodytos institucijos.“\n\nSkelbiu šį Lietuvos Respublikos Seimo priimtą įstatymą.\n\nRESPUBLIKOS PREZIDENTAS                                                                    VALDAS ADAMKUS\n______________"
    }
  ],
  "definitions": []
}

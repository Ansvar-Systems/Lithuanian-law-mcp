{
  "id": "lt-law-xii-753",
  "type": "statute",
  "title": "Lietuvos Respublikos muziejų įstatymo 4, 5, 7, 9, 12, 13 straipsnių pakeitimo ir papildymo ĮSTATYMAS",
  "short_name": "XII-753",
  "status": "in_force",
  "issued_date": "2013-12-23",
  "in_force_date": "2014-03-01",
  "url": "https://e-tar.lt/portal/lt/legalAct/8e435c1073b911e3b612a89f13cbc502/CpsYyxhniq",
  "provisions": [
    {
      "provision_ref": "art1",
      "section": "1",
      "title": "1 straipsnis. 4 straipsnio 2, 3, 5 ir 6 dalių pakeitimas",
      "content": "1. Pakeisti 4 straipsnio 2 dalį ir ją išdėstyti taip:\n\n„2. Nacionaliniai muziejai kaupia, saugo, tiria, restauruoja, konservuoja ir eksponuoja svarbiausius valstybės istorijos, meno, technikos, gamtos ir kitokių vertybių rinkinius. Įstatymų ir kitų teisės aktų nustatyta tvarka gali būti pripažinta, kad nacionalinis muziejus atlieka pakankamo lygio mokslinius tyrimus ir eksperimentinę (socialinę, kultūrinę) plėtrą. Nacionaliniai muziejai yra biudžetinės įstaigos. Jas steigia, reorganizuoja, pertvarko ir likviduoja Vyriausybė, o Kultūros ministerija įgyvendina kitas teisės aktuose nustatytas šių įstaigų savininko teises ir pareigas. Sprendimą dėl nacionalinio muziejaus steigimo ar nacionalinio muziejaus statuso suteikimo respublikiniam muziejui priima Vyriausybė kultūros ministro teikimu. Nacionaliniai muziejai:\n\n1) atlieka Lietuvos Respublikos muziejų ir juose esančių rinkinių metodinio apsaugos, apskaitos, eksponavimo ir tyrimo centro funkcijas;\n\n2) prisideda prie muziejų darbuotojų tobulinimo programų rengimo ir vykdymo;\n\n3) dalyvauja kartu su Kultūros ministerijos atstovais kontroliuojant kitų muziejų veiklą ir juose esančių rinkinių apskaitą bei apsaugą;\n\n4) kaupia informaciją apie savo rūšies Lietuvos Respublikos muziejuose esančius rinkinius;\n\n5) kaupia informaciją apie savo rūšies muziejų muziejines vertybes, neteisėtai išvežtas iš Lietuvos Respublikos, taip pat apie Lietuvos kultūros vertybes, esančias užsienyje;\n\n6) padeda rengti muziejų veiklą reglamentuojančių teisės aktų projektus;\n\n7) rengia muziejų fondų kompiuterizuotos apskaitos programas;\n\n8) kartu su švietimo įstaigomis rengia ir vykdo muziejines mokinių ugdymo programas;\n\n9) vykdo parodų, švietimo ir tyrimo veiklą visoje Lietuvos Respublikoje;\n\n10) teikia metinius veiklos planus ir ataskaitas Kultūros ministerijai.“\n\n2. Pakeisti 4 straipsnio 3 dalį ir ją išdėstyti taip:\n\n,,3. Respublikiniai muziejai yra pagrindiniai specializuoti muziejai. Jie kaupia, saugo, tiria, restauruoja, konservuoja ir eksponuoja jų specializaciją atitinkančius muziejinių vertybių rinkinius. Įstatymų ir kitų teisės aktų nustatyta tvarka gali būti pripažinta, kad respublikinis muziejus atlieka pakankamo lygio mokslinius tyrimus ir eksperimentinę (socialinę, kultūrinę) plėtrą. Respublikiniai muziejai yra biudžetinės įstaigos. Jas steigia Vyriausybė, o šių įstaigų savininko teises ir pareigas įgyvendina Kultūros ministerija arba kitos ministerijos. Respublikiniai muziejai:\n\n1) atlieka savo rūšies muziejuose esančių rinkinių apskaitos, apsaugos ir tyrimo metodinio centro funkcijas;\n\n2) dalyvauja savininko teises ir pareigas įgyvendinančios institucijos atstovams kontroliuojant kitų savo rūšies Lietuvos muziejų veiklą ir juose esančių rinkinių apskaitą bei apsaugą;\n\n3) kaupia informaciją apie savo rūšies muziejuose esančius rinkinius;\n\n4) prisideda prie darbuotojų, dirbančių su atitinkamos rūšies muziejuose esančiais rinkiniais, tobulinimosi programų rengimo ir vykdymo;\n\n5) bendradarbiauja su švietimo įstaigomis ir rengia muziejines mokinių ugdymo programas;\n\n6) visoje Lietuvoje vykdo parodų, švietimo ir tyrimo veiklą;\n\n7) teikia metinius veiklos planus ir ataskaitas savininko teises ir pareigas įgyvendinančiai institucijai ir Kultūros ministerijai.“\n\n3. Pakeisti 4 straipsnio 5 dalį ir ją išdėstyti taip:\n\n„5. Savivaldybių muziejai kaupia, saugo, tiria, konservuoja ir eksponuoja tam tikros savivaldybės teritorijos kultūros istoriją atspindinčius muziejinių vertybių rinkinius. Įstatymų ir kitų teisės aktų nustatyta tvarka gali būti pripažinta, kad savivaldybių muziejus atlieka pakankamo lygio mokslinius tyrimus ir eksperimentinę (socialinę, kultūrinę) plėtrą. Savivaldybės muziejų steigia savivaldybės taryba. Savivaldybių muziejai:\n\n1) bendradarbiauja su švietimo įstaigomis ir rengia muziejines mokinių ugdymo programas;\n\n2) organizuoja su muziejaus veikla susijusius kultūros renginius;\n\n3) teikia metinius veiklos planus ir ataskaitas muziejų įsteigusiai savivaldybės tarybai ir Kultūros ministerijai.“\n\n4. Pakeisti 4 straipsnio 6 dalį ir ją išdėstyti taip:\n\n„6. Žinybiniai muziejai kaupia, saugo, tiria ir eksponuoja muziejinių vertybių rinkinius, susijusius su steigėjo veiklos sritimi ir jos istorija. Įstatymų ir kitų teisės aktų nustatyta tvarka gali būti pripažinta, kad žinybinis muziejus atlieka pakankamo lygio mokslinius tyrimus ir eksperimentinę (socialinę, kultūrinę) plėtrą. Žinybinius muziejus steigia viešieji juridiniai asmenys, neatsižvelgiant į jų teisinę formą. Žinybiniai muziejai:\n\n1) dalyvauja bendrose muziejinėse programose;\n\n2) bendradarbiauja su švietimo įstaigomis ir rengia muziejines moksleivių lavinimo programas;\n\n3) organizuoja su muziejaus ar jo steigėjo veikla susijusius kultūros renginius;\n\n4) teikia metinius veiklos planus ir ataskaitas steigėjui ir Kultūros ministerijai.“"
    },
    {
      "provision_ref": "art2",
      "section": "2",
      "title": "2 straipsnis. 5 straipsnio pakeitimas",
      "content": "Pakeisti 5 straipsnį ir jį išdėstyti taip:\n\n„5 straipsnis. Muziejų taryba\n\nPrie Kultūros ministerijos veikia kolegiali, patariamojo balso teisę turinti Muziejų taryba, vykdanti eksperto ir konsultanto funkcijas sprendžiant muziejų politikos formavimo ir įgyvendinimo klausimus. Muziejų tarybos sudarymo tvarką nustato ir jos nuostatus tvirtina kultūros ministras.“"
    },
    {
      "provision_ref": "art3",
      "section": "3",
      "title": "3 straipsnis. 7 straipsnio 2, 3 dalių pakeitimas ir straipsnio papildymas 4 dalimi",
      "content": "1. Pakeisti 7 straipsnio 2 dalį ir ją išdėstyti taip:\n\n„2. Kiekvienas muziejus, nepaisant jo teisinės formos, veikia pagal steigėjo pasirašytus steigimo dokumentus, kuriuose, be Civiliniame kodekse numatytų reikalavimų, taikomų juridinio asmens steigimo dokumentams, papildomai turi būti nurodyta:\n\n1) muziejaus pavadinimo santrumpa ir muziejaus filialai;\n\n2) muziejaus rūšis, rinkinių struktūra, rinkinių šifrai ir komplektavimo kryptys.“\n\n2. Pakeisti 7 straipsnio 3 dalį ir ją išdėstyti taip:\n\n„3. Apie sprendimą dėl muziejaus pabaigos ar pertvarkymo ne vėliau kaip per 10 darbo dienų nuo jo priėmimo informuojama Kultūros ministerija.“\n\n3. Papildyti 7 straipsnį 4 dalimi:\n\n„4. Muziejaus savininko teises ir pareigas įgyvendinanti institucija konkurso būdu skiria nacionalinio ir respublikinio muziejaus vadovą penkerių metų kadencijai. Muziejaus vadovo kadencijų skaičius neribojamas.“"
    },
    {
      "provision_ref": "art4",
      "section": "4",
      "title": "4 straipsnis. 9 straipsnio 2 dalies pakeitimas ir straipsnio papildymas 3 dalimi",
      "content": "1. Pakeisti 9 straipsnio 2 dalį ir ją išdėstyti taip:\n\n„2. Tikrinti muziejinių vertybių apskaitą ir apsaugą muziejuose turi teisę muziejaus savininko teises ir pareigas įgyvendinanti institucija, Kultūros ministerija ir kitos įstatymų įgaliotos kontrolės institucijos.“\n\n2. Papildyti 9 straipsnį 3 dalimi:\n\n„3. Nacionaliniuose, respublikiniuose ir savivaldybių muziejuose rinkinių apsaugą, apskaitą ir saugojimą užtikrina muziejaus direktoriaus pavaduotojas – vyriausiasis fondų saugotojas, kurį į pareigas skiria muziejaus savininko teises įgyvendinančios institucijos vadovas.“"
    },
    {
      "provision_ref": "art5",
      "section": "5",
      "title": "5 straipsnis. 12 straipsnio 2, 3, 5 ir 6 dalių pakeitimas",
      "content": "1. Pakeisti 12 straipsnio 2 dalį ir ją išdėstyti taip:\n\n„2. Respublikinių muziejų lėšų šaltiniai gali būti valstybės biudžeto asignavimai ir kitos įstatymų nustatyta tvarka gautos lėšos.“\n\n2. Pakeisti 12 straipsnio 3 dalį ir ją išdėstyti taip:\n\n„3. Savivaldybių muziejų lėšų šaltiniai gali būti savivaldybių biudžetų asignavimai ir kitos įstatymų nustatyta tvarka gautos lėšos.“\n\n3. Pakeisti 12 straipsnio 5 dalį ir ją išdėstyti taip:\n\n„5. Muziejų, nepaisant jų teisinės formos, veikla ir tęstiniai projektai gali būti finansuojami pagal tikslines programas.“\n\n4. Pakeisti 12 straipsnio 6 dalį ir ją išdėstyti taip:\n\n„6. Muziejų plėtojimo, muziejinių vertybių restauravimo ir mokslinių tyrimų programos finansuojamos iš valstybės biudžeto ir iš kitų įstatymų nustatyta tvarka gautų lėšų.“"
    },
    {
      "provision_ref": "art6",
      "section": "6",
      "title": "6 straipsnis. 13 straipsnio pakeitimas",
      "content": "Pakeisti 13 straipsnį ir jį išdėstyti taip:\n\n„13 straipsnis. Kultūros ministerijos kompetencija muziejų veiklos valdymo srityje\n\nKultūros ministerija, vykdydama kultūros ministrui pavestose valdymo srityse valstybės politikos formavimo ir jos įgyvendinimo organizavimo, koordinavimo ir kontrolės funkcijas, atlieka šias muziejų veiklos valdymo funkcijas:\n\n1) nustato nacionalinių ir respublikinių muziejų veiklos strategiją, rengia ją įgyvendinančias programas ir teikia jas tvirtinti Vyriausybei ar jos pavedimu kultūros ministrui;\n\n2) rengia muziejų veiklą reglamentuojančių teisės aktų projektus ir teikia juos Vyriausybei ar kultūros ministrui priimti;\n\n3) koordinuoja Lietuvos muziejų veiklą, jų dalyvavimą tarpvalstybinėse muziejininkystės programose;\n\n4) tikrina muziejinių vertybių apsaugą ir apskaitą muziejuose;\n\n5) finansuoja Lietuvos kultūrai svarbias muziejų veiklos, restauravimo ir mokslinių tyrimų programas;\n\n6) viešo konkurso būdu skiria nacionalinio arba respublikinio muziejaus, kurio savininko teises ir pareigas įgyvendina, vadovą ir jį atleidžia;\n\n7) viešo konkurso būdu skiria nacionalinio arba respublikinio muziejaus, kurio savininko teises ir pareigas įgyvendina, direktoriaus pavaduotoją – vyriausiąjį fondų saugotoją ir jį atleidžia;\n\n8) rūpinasi muziejininkų ir restauratorių kvalifikacijos kėlimu;\n\n9) kultūros ministro įsakymu nustato pavaldžių muziejų teikiamų mokamų paslaugų sąrašą.“"
    },
    {
      "provision_ref": "art7",
      "section": "7",
      "title": "7 straipsnis. Įstatymo įsigaliojimas ir įgyvendinimas",
      "content": "1. Šis įstatymas, išskyrus šio straipsnio 2 dalį, įsigalioja 2014 m. kovo 1 d.\n\n2. Lietuvos Respublikos Vyriausybė arba jos įgaliota institucija iki šio įstatymo įsigaliojimo priima šio įstatymo įgyvendinamuosius teisės aktus.\n\n3. Įsigaliojus šiam įstatymui, nacionalinių ir respublikinių muziejų vadovai toliau eina pareigas 5 metus (vieną kadenciją).\n\nSkelbiu šį Lietuvos Respublikos Seimo priimtą įstatymą.\n\nRESPUBLIKOS PREZIDENTĖ                                              DALIA GRYBAUSKAITĖ"
    }
  ],
  "definitions": []
}

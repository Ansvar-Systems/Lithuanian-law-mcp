{
  "id": "lt-law-x-1033",
  "type": "statute",
  "title": "Lietuvos Respublikos socialinės paramos mokiniams įstatymo 1, 4, 5, 9, 12, 14 straipsnių pakeitimo įstatymas",
  "short_name": "X-1033",
  "status": "in_force",
  "issued_date": "2007-01-18",
  "in_force_date": "2007-03-01",
  "url": "https://e-tar.lt/portal/lt/legalAct/TAR.CBC422228C4D/usecuimkwa",
  "provisions": [
    {
      "provision_ref": "art1",
      "section": "1",
      "title": "1 straipsnis. 1 straipsnio 2 dalies pakeitimas",
      "content": "Pakeisti 1 straipsnio 2 dalį ir ją išdėstyti taip:\n\n„2. Šis įstatymas taikomas vaikams, kurie mokosi bendrojo lavinimo mokyklose, profesinėse mokyklose, ikimokyklinio ugdymo mokyklose ir kitose vaikams ugdyti tinkamose vietose (bibliotekose, kultūros namuose ar kitose) (toliau – mokykla) pagal bendrojo lavinimo (pradinio, pagrindinio, vidurinio ar specialiojo ugdymo) ar priešmokyklinio ugdymo programas, išskyrus suaugusiųjų ugdymo programas. Šis įstatymas netaikomas vaikams, kurie mokosi ir pagal bendrojo lavinimo, ir pagal profesinio mokymo programas, taip pat vaikams, kurie yra išlaikomi (nemokamai gauna nakvynę ir maistą) valstybės arba savivaldybės finansuojamose įstaigose arba kuriems įstatymų nustatyta tvarka yra skiriama globos (rūpybos) išmoka.“"
    },
    {
      "provision_ref": "art2",
      "section": "2",
      "title": "2 straipsnis. 4 straipsnio pakeitimas",
      "content": "Pakeisti 4 straipsnį ir jį išdėstyti taip:\n\n„4 straipsnis. Socialinės paramos mokiniams finansavimas\n\n1. Socialinė parama mokiniams finansuojama iš valstybės biudžeto specialios tikslinės dotacijos savivaldybių biudžetams, valstybės biudžete skirtų bendrųjų asignavimų apskričių viršininkų administracijoms ir Švietimo ir mokslo ministerijai, savivaldybių biudžetų lėšų, nevalstybinių mokyklų steigėjų skirtų lėšų ir įstatymų nustatyta tvarka gautų kitų lėšų.\n\n2. Socialinės paramos mokiniams išlaidų rūšys:\n\n1) išlaidos už įsigytus produktus (įskaitant prekių pirkimo pridėtinės vertės mokestį), kai mokiniai maitinami nemokamai;\n\n2) išlaidos už įsigytus mokinio reikmenis (įskaitant prekių pirkimo pridėtinės vertės mokestį);\n\n3) išlaidos socialinei paramai mokiniams administruoti (darbuotojų darbo užmokestis, išlaidos už komunalines paslaugas ir kt.).\n\n3. Šio straipsnio 2 dalies 1 ir 2 punktuose nustatytos išlaidos savivaldybių ir nevalstybinių mokyklų mokiniams finansuojamos iš valstybės biudžeto specialios tikslinės dotacijos savivaldybių biudžetams, o valstybinių mokyklų mokiniams – iš apskričių viršininkų administracijoms ir Švietimo ir mokslo ministerijai valstybės biudžete skirtų bendrųjų asignavimų ir įstatymų nustatyta tvarka gautų kitų lėšų.\n\n4. Šio straipsnio 2 dalies 3 punkte nustatytos išlaidos finansuojamos iš savivaldybių biudžetų lėšų, nevalstybinių mokyklų steigėjų skirtų lėšų bei apskričių viršininkų administracijoms ir Švietimo ir mokslo ministerijai valstybės biudžete skirtų bendrųjų asignavimų ir įstatymų nustatyta tvarka gautų kitų lėšų.\n\n5. Einamaisiais metais nepanaudotos viename iš šio straipsnio 2 dalies 1 ar 2 punktuose nurodytoms išlaidoms padengti valstybės biudžeto specialios tikslinės dotacijos savivaldybių biudžetams gali būti skiriamos papildomai kitoms šio straipsnio 2 dalies 1 ar 2 punkte nurodytoms išlaidoms padengti.“"
    },
    {
      "provision_ref": "art3",
      "section": "3",
      "title": "3 straipsnis. 5 straipsnio 2 ir 3 dalių pakeitimas",
      "content": "1. Pakeisti 5 straipsnio 2 dalį ir ją išdėstyti taip:\n\n„2. Kitais savivaldybės, kurioje priimamas sprendimas dėl socialinės paramos mokiniams skyrimo, tarybos patvirtintuose mokinių nemokamo maitinimo mokyklose ir mokinių aprūpinimo mokinio reikmenimis tvarkos aprašuose numatytais atvejais, atsižvelgiant į šeimų gyvenimo sąlygas, mokiniai turi teisę:\n\n1) į nemokamus pietus, jeigu pajamos vienam šeimos nariui per mėnesį yra mažesnės kaip 2 VRP dydžiai;\n\n2) į nemokamus pietus, pusryčius ir į aprūpinimą mokinio reikmenimis, jei pajamos vienam šeimos nariui per mėnesį yra mažesnės kaip 1,5 VRP dydžio.“\n\n2. Pakeisti 5 straipsnio 3 dalį ir ją išdėstyti taip:\n\n„3. Šio straipsnio 1 ir 2 dalyse nurodytiems mokiniams skiriamas nemokamas maitinimas vasaros atostogų metu mokyklose organizuojamose dieninėse vasaros poilsio stovyklose.“"
    },
    {
      "provision_ref": "art4",
      "section": "4",
      "title": "4 straipsnis. 9 straipsnio 1 dalies pakeitimas",
      "content": "Pakeisti 9 straipsnio 1 dalį ir ją išdėstyti taip:\n\n„1. Apskričių viršininkų administracijos, Švietimo ir mokslo ministerija administruoja mokinių nemokamą maitinimą valstybinėse mokyklose. Savivaldybių administracijos administruoja mokinių nemokamą maitinimą savivaldybių mokyklose ir savivaldybių teritorijose įsteigtose nevalstybinėse mokyklose.“"
    },
    {
      "provision_ref": "art5",
      "section": "5",
      "title": "5 straipsnis. 12 straipsnio 1 dalies pakeitimas",
      "content": "Pakeisti 12 straipsnio 1 dalį ir ją išdėstyti taip:\n\n„1. Mokinių nemokamas maitinimas teikiamas toje mokykloje, kurioje mokiniai mokosi, neatsižvelgiant į jų gyvenamąją vietą. Valstybinių mokyklų mokinių nemokamas maitinimas teikiamas apskričių viršininkų administracijų ar Švietimo ir mokslo ministerijos patvirtinta mokinių nemokamo maitinimo mokyklose tvarka, o savivaldybių ir nevalstybinių mokyklų mokiniams – savivaldybių tarybų patvirtinta mokinių nemokamo maitinimo mokyklose tvarka.“"
    },
    {
      "provision_ref": "art6",
      "section": "6",
      "title": "6 straipsnis. 14 straipsnio pakeitimas",
      "content": "Pakeisti 14 straipsnį ir jį išdėstyti taip:\n\n„14 straipsnis. Socialinę paramą mokiniams administruojančių ir organizuojančių institucijų pareigos ir teisės\n\n1. Mokyklų steigėjai, išskyrus nevalstybinių mokyklų steigėjus:\n\n1) skirsto šiam įstatymui įgyvendinti gautas valstybės ir savo biudžeto lėšas mokykloms bei įstatymų nustatyta tvarka gautas kitas lėšas;\n\n2) tvirtina mokinių nemokamo maitinimo mokyklose tvarką, kurioje turi teisę numatyti atvejus iš savo bei įstatymų nustatyta tvarka gautų kitų lėšų mokiniams skirti socialinę paramą ir kitais, šio įstatymo nenustatytais, atvejais (skirti didesnę, negu šiame įstatyme nustatyta, socialinę paramą mokiniams; skirti socialinę paramą mokiniams, neatitinkantiems šiame įstatyme nustatytų sąlygų; skirti nemokamą maitinimą neatvykusiems į mokyklą mokiniams dėl ligos arba kitais būtinais atvejais; skirti vienkartines pašalpas; teikti socialines paslaugas ir kt.).\n\n2. Savivaldybių tarybos:\n\n1) tvirtina kreipimosi dėl socialinės paramos mokiniams tvarką;\n\n2) tvirtina mokinių aprūpinimo mokinio reikmenimis tvarką.\n\n3. Savivaldybių administracijos, apskričių viršininkų administracijos, Švietimo ir mokslo ministerija:\n\n1) atsako už valstybės ir savo biudžeto lėšų, skiriamų šiam įstatymui įgyvendinti, tikslingą panaudojimą;\n\n2) nustato mokinių nemokamo maitinimo kainas, vadovaudamosi šio įstatymo 7 straipsniu;\n\n3) teikia Socialinės apsaugos ir darbo ministerijai duomenis apie pagrįstą valstybės biudžeto lėšų, reikalingų šiam įstatymui įgyvendinti, poreikį, vadovaudamosi Vyriausybės ar jos įgaliotos institucijos patvirtinta duomenų apie valstybės biudžeto lėšų poreikį socialinei paramai mokiniams teikimo tvarka;\n\n4) renka ir kaupia duomenis apie suteiktą socialinę paramą mokiniams, analizuoja duomenis apie remiamus mokinius ir lėšų panaudojimą mokyklose, laiku apskaičiuoja papildomai reikalingas ar numatomas nepanaudoti einamaisiais metais lėšas;\n\n5) teikia Socialinės apsaugos ir darbo ministerijai duomenis apie suteiktą socialinę paramą mokiniams, vadovaudamosi Vyriausybės ar jos įgaliotos institucijos patvirtinta duomenų apie suteiktą socialinę paramą mokiniams teikimo tvarka, ir, jei reikia, kitą informaciją;\n\n6) iki einamųjų metų spalio 1 dienos teikia Socialinės apsaugos ir darbo ministerijai informaciją apie numatomas nepanaudoti einamaisiais metais valstybės biudžeto lėšas;\n\n7) gavusios informaciją apie pasikeitusias aplinkybes, turinčias įtakos socialinei paramai mokiniams gauti, ar kilus įtarimui, kad pateikta neteisinga informacija arba ji yra nuslėpta, apie tai praneša savivaldybės administracijos direktoriui arba jo įgaliotam administracijos valstybės tarnautojui.\n\n4. Savivaldybių administracijos:\n\n1) tikrina pareiškėjo pateiktą informaciją, turinčią įtakos teisei į socialinę paramą mokiniams;\n\n2) esant šio įstatymo 5 straipsnio 2 dalyje ar 10 straipsnio 5 dalyje nustatytoms aplinkybėms ar kilus įtarimui, kad pateikta neteisinga informacija, tikrina šeimos gyvenimo sąlygas ir surašo buities tyrimo aktą Piniginės socialinės paramos nepasiturinčioms šeimoms ir vieniems gyvenantiems asmenims įstatymo nustatyta tvarka. Tokiais atvejais šis aktas yra vienas iš dokumentų teisei į socialinę paramą mokiniams nustatyti;\n\n3) sudaro mokinio reikmenų rinkinius ir nustato jų kainas, vadovaudamosi šio įstatymo 8 straipsniu.\n\n5. Nevalstybinių mokyklų administracijos:\n\n1) atsako už valstybės biudžeto lėšų, skiriamų šiam įstatymui įgyvendinti, tikslingą panaudojimą;\n\n2) teikia savivaldybės administracijai informaciją apie pagrįstą valstybės biudžeto lėšų, reikalingų šiam įstatymui įgyvendinti, poreikį;\n\n3) teikia savivaldybės administracijai informaciją apie lėšų mokinių nemokamam maitinimui panaudojimą;\n\n4) renka ir kaupia duomenis apie mokiniams suteiktą socialinę paramą.“"
    },
    {
      "provision_ref": "art7",
      "section": "7",
      "title": "7 straipsnis. Įstatymo įsigaliojimas",
      "content": "Šis įstatymas įsigalioja nuo 2007 m. kovo 1 d.\n\nSkelbiu šį Lietuvos Respublikos Seimo priimtą įstatymą.\n\nRESPUBLIKOS PREZIDENTAS                                                                  VALDAS ADAMKUS"
    }
  ],
  "definitions": []
}

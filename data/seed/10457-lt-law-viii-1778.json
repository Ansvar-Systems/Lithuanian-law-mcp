{
  "id": "lt-law-viii-1778",
  "type": "statute",
  "title": "Lietuvos Respublikos nacionalinio saugumo pagrindų įstatymo priedėlio 14 skyriaus antrojo skirsnio pakeitimo įstatymas",
  "short_name": "VIII-1778",
  "status": "in_force",
  "issued_date": "2000-06-29",
  "in_force_date": "2000-07-19",
  "url": "https://e-tar.lt/portal/lt/legalAct/TAR.BDC4B579ACEC",
  "provisions": [
    {
      "provision_ref": "art1",
      "section": "1",
      "title": "1 straipsnis. Įstatymo priedėlio 14 skyriaus antrojo skirsnio pakeitimas",
      "content": "Pakeisti įstatymo priedėlio 14 skyriaus antrąjį skirsnį ir jį išdėstyti taip:\n\n„ANTRASIS SKIRSNIS\n\nNACIONALINIO SAUGUMO STRATEGINIS PLANAVIMAS IR\nKRIZIŲ VALDYMAS\n\nVyriausybė sudaro Nacionalinio saugumo strateginio planavimo grupę. Ši grupė:\n\n1) koordinuoja ilgalaikių valstybinių saugumo stiprinimo programų projektų rengimą;\n\n2) atsižvelgdama į grėsmių ir rizikos veiksnių monitoringo duomenis ir galimų krizinių situacijų prognozes, rengia ir teikia Vyriausybei išankstinių veiksmų bei priemonių, skirtų rizikos veiksnių negatyviam poveikiui sumažinti ir krizėms išvengti, pasiūlymus ir projektus;\n\n3) rengia išvadas ir pasiūlymus Vyriausybei aktualiais nacionalinio saugumo stiprinimo klausimais.\nNacionalinio saugumo strateginio planavimo grupė bendradarbiauja su Krizių valdymo centru ir naudojasi jo teikiama informacija bei rekomendacijomis.\nVyriausybės įsteigtas Krizių valdymo centras yra pagrindinis valstybės įvairaus pobūdžio krizių valdymo strateginiu lygmeniu štabas. Krizių valdymo centro uždaviniai yra:\n\n1) kompleksiškas rizikos veiksnių ir grėsmių monitoringas bei galimų krizių prognozavimas;\n\n2) valstybės institucijų veiklos krizių prevencijos srityje koordinavimas;\n\n3) efektyvi krizių valdymo infrastruktūra;\n\n4) bendradarbiavimas tarptautinio krizių valdymo srityje.\nValstybės gynimo taryba nustato strategines krizių valdymo gaires.\nKrizių ir ekstremalių situacijų prevencijos bei jų valdymo planus ir priemones, atsižvelgdamos į krizių pobūdį, pagal savo kompetenciją rengia ministerijos ir kitos valstybės institucijos, tarp jų – Gynybos štabas, Ekstremalių situacijų komisija. Integralius krizių ir ekstremalių situacijų valdymo planus ir priemones tvirtina Vyriausybė.\nKrizių valdymo centre nuolat veikia grėsmių ir krizinių reiškinių monitoringo bei krizių prognozavimo ekspertų grupės, sudarytos minėtų ir kitų valstybės institucijų deleguotų ekspertų bei pareigūnų jungtinės veiklos pagrindu. Šios grupės:\n\n1) ikikriziniu laikotarpiu kompleksiškai analizuoja valstybės institucijų renkamą informaciją, atspindinčią grėsmių ir rizikos veiksnių dinamiką;\n\n2) prognozuoja krizės kilimo grėsmę ir jos vystymosi fazes;\n\n3) Respublikos Prezidentui, Seimui, Vyriausybei, Valstybės gynimo tarybai teikia išvadas, prognozes, rekomendacijas dėl krizių prevencijos, informuoja visuomenę.\nOperacinį vadovavimą įveikiant kilusią krizę, atsižvelgdami į jos mastą ir pobūdį, strateginiu lygmeniu vykdo Respublikos Prezidentas, civilinė ir karinė gynybos vadovybė, Ministras Pirmininkas, ministrai, civilinės saugos sistemos pareigūnai – pagal nustatytas operacinio vadovavimo grandines ir procedūras. Operacinio vadovavimo pareigūnai ir vadovaujančios struktūros (krizių štabai) pagal operacinio vadovavimo strateginiu lygmeniu poreikius naudojasi Krizių valdymo centro būstine ir jos infrastruktūra.“\n\nSkelbiu šį Lietuvos Respublikos Seimo priimtą įstatymą.\n\nRESPUBLIKOS PREZIDENTAS                                                                  VALDAS ADAMKUS\n______________"
    }
  ],
  "definitions": []
}

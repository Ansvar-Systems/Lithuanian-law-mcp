{
  "id": "lt-law-xiv-2799",
  "type": "statute",
  "title": "Lietuvos Respublikos apylinkės teismo reorganizavimo įstatymas",
  "short_name": "XIV-2799",
  "status": "in_force",
  "issued_date": "2024-06-25",
  "in_force_date": "2024-07-01",
  "url": "https://e-tar.lt/portal/lt/legalAct/87943b2036d411efbdaea558de59136c",
  "provisions": [
    {
      "provision_ref": "art1",
      "section": "1",
      "title": "1 straipsnis. Įstatymo paskirtis",
      "content": "Šis įstatymas nustato Plungės apylinkės teismo reorganizavimo būdą ir sąlygas."
    },
    {
      "provision_ref": "art2",
      "section": "2",
      "title": "2 straipsnis. Reorganizavimo būdas",
      "content": "Plungės apylinkės teismas reorganizuojamas prijungimo būdu, šio teismo teises ir pareigas perduodant Klaipėdos apylinkės teismui."
    },
    {
      "provision_ref": "art3",
      "section": "3",
      "title": "3 straipsnis. Reorganizavimo sąlygos",
      "content": "1. Plungės apylinkės teismo reorganizavimo sąlygų aprašas yra šio įstatymo priedas.\n\n2. Visos po reorganizavimo pasibaigusio Plungės apylinkės teismo teisės ir pareigos po reorganizavimo veikiančiam Klaipėdos apylinkės teismui pereina 2025 m. sausio 1 d."
    },
    {
      "provision_ref": "art4",
      "section": "4",
      "title": "4 straipsnis. Baigiamosios nuostatos",
      "content": "1. Šio įstatymo nuostatos neturi įtakos iki 2024 m. gruodžio 31 d. paskirtų reorganizuojamo ir reorganizavimo procese dalyvaujančio apylinkės teismo teisėjų įgaliojimų vykdymui.\n\n2. Reorganizuojamo ir reorganizavimo procese dalyvaujančio apylinkės teismo pirmininkai užtikrina, kad visi veiksmai, susiję su po reorganizavimo pasibaigusio Plungės apylinkės teismo išregistravimu iš Juridinių asmenų registro, būtų atlikti iki 2024 m. gruodžio 31 d.\n\n3. Iki 2024 m. gruodžio 31 d. paskirti reorganizuojamo Plungės apylinkės teismo ir reorganizavimo procese dalyvaujančio Klaipėdos apylinkės teismo teisėjai toliau dirba po reorganizavimo veikiančiame Klaipėdos apylinkės teisme ir yra laikomi paskirtais į tą apylinkės teismą ar tuos teismo rūmus, kurių veiklos teritorijoje veikė atitinkami Klaipėdos apylinkės teismo ar Plungės apylinkės teismo rūmai, į kuriuos jie buvo paskirti.\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentas                                                                                          Gitanas Nausėda\n\nLietuvos Respublikos\napylinkės teismo reorganizavimo\nįstatymo\npriedas\n\nPLUNGĖS APYLINKĖS TEISMO  REORGANIZAVIMO SĄLYGŲ APRAŠAS\n\nI SKYRIUS\nBENDROSIOS NUOSTATOS\n\n1. Plungės apylinkės teismo reorganizavimo sąlygų aprašas (toliau – Aprašas) nustato Plungės apylinkės teismo (toliau – ir reorganizuojamas teismas) reorganizavimo prijungimo būdu, šio teismo teises ir pareigas perduodant Klaipėdos apylinkės teismui, tvarką.\n\n2. Aprašas parengtas vadovaujantis Lietuvos Respublikos civilinio kodekso 2.95–2.97 straipsniais, 2.99 straipsnio 1 ir 2 dalimis ir 2.101 straipsniu, Lietuvos Respublikos biudžetinių įstaigų įstatymo 14 straipsniu, Lietuvos Respublikos teismų įstatymo 13 straipsniu.\n\n3. Plungės apylinkės teismo teisės ir pareigos pereina Klaipėdos apylinkės teismui.\n\nII SKYRIUS\nREORGANIZUOJAMO TEISMO IR REORGANIZAVIME DALYVAUJANČIO TEISMO DUOMENYS\n\n4. Reorganizuojamas teismas – Plungės apylinkės teismas:\n\n4.1. teisinė forma – biudžetinė įstaiga;\n\n4.2. buveinė – Laisvės al. 4, Plungė;\n\n4.3. juridinio asmens kodas – 191447033;\n\n4.4. duomenys apie juridinį asmenį kaupiami ir saugomi Juridinių asmenų registre.\n\n5. Reorganizavime dalyvaujantis teismas – Klaipėdos apylinkės teismas:\n\n5.1. teisinė forma – biudžetinė įstaiga;\n\n5.2. buveinė – S. Daukanto g. 8, Klaipėda;\n\n5.3. juridinio asmens kodas – 191443889;\n\n5.4. duomenys apie juridinį asmenį kaupiami ir saugomi Juridinių asmenų registre.\n\nIII SKYRIUS\nREORGANIZAVIMO TIKSLAS IR BŪDAS,\nPASIBAIGIANTIS TEISMAS, PO REORGANIZAVIMO VEIKSIANTIS TEISMAS\n\n6. Reorganizavimo tikslas – optimizuoti apylinkių teismų tinklą, siekiant visiems apylinkių teismų teisėjams, tarp jų ir visuose Plungės apylinkės teismo rūmuose dirbantiems teisėjams, užtikrinti galimybę specializuotis, suvienodinti apylinkių teismų teisėjų darbo krūvį taip, kad vienodą atlygį gaunantys teisėjai gautų nagrinėti iš esmės vienodą skaičių bylų, efektyviai valdyti Plungės ir Klaipėdos apylinkių teismams skiriamus asignavimus, optimizuoti Plungės ir Klaipėdos apylinkių teismų administravimą.\n\n7. Reorganizavimo būdas – Plungės apylinkės teismas reorganizuojamas prijungimo būdu, jo teises ir pareigas perduodant Klaipėdos apylinkės teismui. Plungės apylinkės teismas po reorganizavimo baigs veiklą ir bus išregistruotas iš Juridinių asmenų registro, o Klaipėdos apylinkės teismas perims visas Plungės apylinkės teismo teises ir pareigas ir tęs veiklą.\n\n8. Reorganizuojamo teismo – Plungės apylinkės teismo – teisės ir pareigos pereina Klaipėdos apylinkės teismui nuo 2025 m. sausio 1 d.\n\n9. Sprendimą dėl Plungės apylinkės teismo reorganizavimo priima šio teismo steigėjas – Lietuvos Respublikos Seimas.\n\nIV SKYRIUS\nREORGANIZAVIMO TVARKA, ETAPAI, VYKDYTOJAI\n\n10. Reorganizavimo pradžia – parengto Aprašo viešo paskelbimo diena. Reorganizavimo pabaiga – Plungės apylinkės teismo išregistravimo iš Juridinių asmenų registro diena.\n\n11. Apie Aprašo parengimą vieną kartą viešai paskelbiama Plungės apylinkės teismo interneto svetainėje adresu https://plunges.teismai.lt/, Klaipėdos apylinkės teismo interneto svetainėje https://klaipedos.teismai.lt/ ir Lietuvos teismų bei Nacionalinės teismų administracijos interneto svetainėje www.teismai.lt, taip pat pranešama raštu visiems reorganizuojamos įstaigos ir reorganizavime dalyvaujančių įstaigų kreditoriams. Pranešime turi būti nurodyta Lietuvos Respublikos biudžetinių įstaigų įstatymo 14 straipsnio 7 dalyje nurodyta informacija (atsakingi vykdytojai – Plungės apylinkės teismas, Klaipėdos apylinkės teismas).\n\n12. Nuo viešo paskelbimo apie Aprašo parengimą dienos Plungės apylinkės teismas įgyja reorganizuojamos įstaigos statusą, o Klaipėdos apylinkės teismas – reorganizavime dalyvaujančios įstaigos statusą. Dokumentai, reikalingi Plungės apylinkės teismo ir Klaipėdos apylinkės teismo teisiniam statusui įregistruoti, Juridinių asmenų registrui pateikiami ne vėliau kaip pirmą viešo paskelbimo apie Aprašo parengimą dieną (atsakingi vykdytojai – Plungės apylinkės teismas, Klaipėdos apylinkės teismas).\n\n13. Lietuvos Respublikos Seimui priėmus įstatymą dėl Plungės apylinkės teismo reorganizavimo nedelsiant, bet ne vėliau kaip per 5 dienas apie tai pranešama Juridinių asmenų registro tvarkytojui (atsakingas vykdytojas – Plungės apylinkės teismas).\n\n14. Lietuvos Respublikos Seimui priėmus įstatymą dėl Plungės apylinkės teismo reorganizavimo, bet ne vėliau kaip iki 2024 m. liepos 1 d. patvirtinama nauja 2025 m. sausio 1 d. įsigaliosianti Klaipėdos apylinkės teismo struktūra, taip pat pareigybių sąrašai arba atliekami esamų pakeitimai ir papildymai ir apie tai informuojamas Plungės apylinkės teismas (atsakingas vykdytojas – Klaipėdos apylinkės teismas).\n\n15. Reorganizuojamo teismo darbuotojai teisės aktų nustatyta tvarka ir terminais informuojami apie darbo sąlygų pakeitimą ar įspėjami apie galimą atleidimą iš tarnybos (darbo) (atsakingas vykdytojas – Plungės apylinkės teismas).\n\n16. Iki 2024 m. gruodžio 31 d. parengiami ir priimami Klaipėdos apylinkės teismo nuostatų pakeitimai, kurie įsigalios 2025 m. sausio 1 d. (atsakingas vykdytojas – Klaipėdos apylinkės teismas).\n\n17. Iki 2024 m. birželio 30 d. pagal 2024 m. birželio 1 d. finansinės apskaitos duomenis inventorizuojamas reorganizuojamo teismo turtas ir parengiami teisės aktų projektai dėl valstybei nuosavybės teise priklausančio Plungės apylinkės teismo patikėjimo teise valdomo turto perdavimo Klaipėdos apylinkės teismui valdyti, naudoti ir disponuoti juo patikėjimo teise. Šiame punkte nustatyta tvarka perdavus po reorganizavimo veiksiančiam teismui reorganizuojamo teismo patikėjimo teise valdomą nekilnojamąjį turtą, atitinkamai pakeičiami Nekilnojamojo turto registro duomenys (atsakingas vykdytojas – Klaipėdos apylinkės teismas).\n\n18. Iki 2024 m. gruodžio 31 d. pagal 2024 m. gruodžio 31 d. finansinės apskaitos duomenis inventorizuojamos reorganizuojamo teismo piniginės lėšos, mokėtinos ir gautinos sumos. Visos sąskaitos faktūros, išrašytos už laikotarpį iki 2024 m. gruodžio 31 d., bet gautos po 2024 m. gruodžio 31 d., įtraukiamos į Klaipėdos apylinkės teismo apskaitą.\n\n19. Iki 2024 m. gruodžio 31 d. Plungės apylinkės teismo bylos (procesiniai dokumentai) ir su bylomis susijusi medžiaga, teismo neprocesiniai dokumentai teisės aktų nustatyta tvarka pagal perdavimo–priėmimo aktus perduodami reorganizavime dalyvaujančiam teismui (atsakingi vykdytojai – Plungės apylinkės teismas, Klaipėdos apylinkės teismas).\n\n20. Iki 2024 m. gruodžio 31 d. uždaromos Plungės apylinkės teismo biudžeto asignavimų ir kitų lėšų sąskaitos, jose esančios lėšos pervedamos į Klaipėdos apylinkės teismo sąskaitas.\n\n21. Iki 2024 m. gruodžio 31 d. vadovaujantis Lietuvos Respublikos viešojo sektoriaus atskaitomybės įstatymu reorganizuojamas teismas parengia metinių finansinių ataskaitų rinkinį ir žemesniojo lygio biudžeto išlaidų sąmatos vykdymo ataskaitas pagal 2024 m. gruodžio 31 d. duomenis.\n\n22. Iki 2024 m. gruodžio 31 d. reorganizuojamo Plungės apylinkės teismo apskaitos ir finansinės atskaitomybės dokumentai perduodami Klaipėdos apylinkės teismui. Apskaitos ir finansinės atskaitomybės dokumentų perdavimo–priėmimo aktą ne vėliau kaip iki 2024 m. gruodžio 31 d. pasirašo Plungės apylinkės teismo ir Klaipėdos apylinkės teismo pirmininkai (atsakingi vykdytojai – Plungės apylinkės teismas, Klaipėdos apylinkės teismas). Klaipėdos apylinkės teismas užtikrina reorganizuoto Plungės apylinkės teismo metinių finansinių ataskaitų rinkinio pateikimą į Viešojo sektoriaus apskaitos ir ataskaitų konsolidavimo informacinę sistemą (VSAKIS) ir žemesniojo lygio biudžeto išlaidų sąmatos vykdymo ataskaitų pateikimą Lietuvos Respublikos finansų ministerijai.\n\n23. Iki 2024 m. liepos 1 d. Plungės apylinkės teismas pateikia informaciją Klaipėdos apylinkės teismui apie galiojančias sutartis (sutarties dalyką, pabaigos terminą (jei sutartis neterminuota – sutarties nutraukimo tvarką), sandorio kainą ar įsipareigojimus pinigine išraiška, kitos (-ų) sutarties šalies (-ių) pavadinimą (-us)) (atsakingas vykdytojas – Plungės apylinkės teismas). Reorganizuojamas teismas kartu su reorganizavime dalyvaujančiu teismu iki 2024 m. rugpjūčio 1 d. peržiūri, įvertina galiojančias sutartis ir prireikus inicijuoja jų nutraukimą (atsakingi vykdytojai – Plungės apylinkės teismas, Klaipėdos apylinkės teismas).\n\n24. Iki 2024 m. gruodžio 31 d. Juridinių asmenų registrui pateikiami dokumentai, reikalingi reorganizuojamam Plungės apylinkės teismui išregistruoti iš Juridinių asmenų registro (atsakingas vykdytojas – Plungės apylinkės teismas).\n\n25. Antspaudai su Lietuvos Respublikos valstybės herbu, kuriais disponuoja reorganizuojamas Plungės apylinkės teismas, po to, kai pasirašomi turto, įsipareigojimų ir dokumentų perdavimo–priėmimo aktai ir Plungės apylinkės teismas išregistruojamas iš Juridinių asmenų registro, teisės aktų nustatyta tvarka sunaikinami (atsakingas vykdytojas – Klaipėdos apylinkės teismas).\n\n26. Nuo 2025 m. sausio 1 d. Klaipėdos apylinkės teismas perima reorganizuotam Plungės apylinkės teismui Lietuvos Respublikos 2024 metų valstybės biudžeto ir savivaldybių biudžetų finansinių rodiklių patvirtinimo įstatymu nustatytų ir iki reorganizavimo pabaigos nepanaudotų valstybės biudžeto asignavimų likutį.\n\n27. Nuo 2025 m. sausio 1 d. atleistiems reorganizuoto Plungės apylinkės teismo darbuotojams išeitinės išmokos, jeigu jos mokamos po atleidimo dienos, mokamos iš Klaipėdos apylinkės teismo lėšų.\n\n28. Nuo 2025 m. sausio 1 d. Klaipėdos apylinkės teismas perima visas būsimas reorganizuoto Plungės apylinkės teismo kaip reorganizuotos biudžetinės įstaigos teises ir pareigas, tarp jų (bet tuo neapsiribojant) turtą, nenurodytą Plungės apylinkės teismo turto inventorizacijos akte, finansinės atskaitomybės dokumentuose, taip pat visas mokestines teises ir pareigas, tarp jų (bet tuo neapsiribojant) teises ir pareigas, kurios gali paaiškėti mokesčių administratoriui ar kitoms valstybės institucijoms įstatymų nustatyta tvarka Plungės apylinkės teismui priskaičiavus mokesčių ar kitų įmokų nepriemokas, baudas ir delspinigius.\n\n29. Nuo 2025 m. sausio 1 d. Telšių apylinkės teismas perima visas reorganizuoto Plungės apylinkės teismo procesines teises ir pareigas ginčuose, kurie vyksta šiuo metu ar kils ateityje, įskaitant (bet tuo neapsiribojant) skundų nagrinėjimą visų instancijų teismuose ir (ar) išankstinio ginčų nagrinėjimo ne teismo tvarka institucijose, arbitražuose, ikiteisminio tyrimo institucijose, skolų išieškojimo įmonėse.\n\nV SKYRIUS\nREORGANIZUOJAMOS ĮSTAIGOS IR REORGANIZAVIME DALYVAUJANČIOS ĮSTAIGOS TURTO ĮVERTINIMAS\n\n30. Reorganizuojamo ir reorganizavime dalyvaujančio teismo turtas 2023 m. birželio 30 d. (pagal finansinės atskaitomybės dokumentus):\n\n30.1. Reorganizuojamo Plungės apylinkės teismo turtas:\n\n30.1.1. ilgalaikis materialusis ir nematerialusis turtas (likutinė vertė) – 2 865 004,06 Eur;\n\n30.1.2. ilgalaikis materialusis ir nematerialusis turtas (įsigijimo vertė) – 4 056 149,33 Eur;\n\n30.1.3. trumpalaikis turtas – 206 760,52 Eur.\n\n30.2. Reorganizavime dalyvaujančio Klaipėdos apylinkės teismo turtas:\n\n30.2.1. ilgalaikis materialusis ir nematerialusis turtas (likutinė vertė) – 3 332 274,62 Eur;\n\n30.2.2. ilgalaikis materialusis ir nematerialusis turtas (įsigijimo vertė) – 5 161 919,83 Eur;\n\n30.2.3. trumpalaikis turtas – 599 525,15 Eur.\n\n31. Lietuvos Respublikos valstybės biudžeto lėšos, skirtos 2024 metams, reorganizuojamam teismui ir reorganizavime dalyvaujančiam teismui bus nustatytos Lietuvos Respublikos 2024 metų valstybės biudžeto ir savivaldybių biudžetų finansinių rodiklių patvirtinimo įstatymu.\n\n32. Reorganizuojamas teismas ir reorganizavime dalyvaujantis teismas turi šias sąskaitas bankuose:\n\n32.1. Plungės apylinkės teismas – sąskaitas banke „Luminor“, AB: LT46 4010 04300 0003 0007; LT23 4010 0430 0009 00076; LT13 4010 0430 0004 0204;\n\n32.2. Klaipėdos apylinkės teismas – sąskaitas banke „Swedbank“, AB: LT67 7300 0101 4535 3253; LT42 7300 0101 4535 3606; LT95 7300 0101 4535 3622.\n\nVI SKYRIUS\nBAIGIAMOSIOS NUOSTATOS\n\n33. Po reorganizavimo veiksiančios įstaigos – Klaipėdos apylinkės teismo – savininko teises ir pareigas įgyvendinanti institucija – Lietuvos Respublikos Seimas.\n\n34. Vykstant reorganizacijai turi būti užtikrinamas reorganizuojamos įstaigos veiklos tęstinumas ir įsipareigojimų vykdymas.\n\n______________________"
    }
  ],
  "definitions": []
}

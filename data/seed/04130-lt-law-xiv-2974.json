{
  "id": "lt-law-xiv-2974",
  "type": "statute",
  "title": "Lietuvos Respublikos alkoholio kontrolės įstatymo Nr. I-857 2, 10, 12, 17, 22, 28, 29 straipsnių pakeitimo ir Įstatymo papildymo 10-1 straipsniu įstatymas",
  "short_name": "XIV-2974",
  "status": "in_force",
  "issued_date": "2024-09-03",
  "in_force_date": "2024-11-01",
  "url": "https://e-tar.lt/portal/lt/legalAct/a30edd406f4d11efa9a4c2046a78b308/rvwKRkAlzY",
  "provisions": [
    {
      "provision_ref": "art1",
      "section": "1",
      "title": "1 straipsnis. 2 straipsnio pakeitimas",
      "content": "Papildyti 2 straipsnį 281 dalimi:\n\n„281. Ūkininko gaminamas tradicinis alkoholinis gėrimas – iki 65 procentų tūrinės etilo alkoholio koncentracijos alkoholinis gėrimas, pripažintas tautinio paveldo produktu, kaip apibrėžiama Lietuvos Respublikos tautinio paveldo produktų įstatyme, ir gaminamas ūkininko, kaip jis apibrėžiamas Lietuvos Respublikos ūkininko ūkio įstatyme, teikiančio kaimo turizmo paslaugas.“"
    },
    {
      "provision_ref": "art2",
      "section": "2",
      "title": "2 straipsnis. 10 straipsnio pakeitimas",
      "content": "Pakeisti 10 straipsnį ir jį išdėstyti taip:\n\n„10 straipsnis. Naminių alkoholinių gėrimų gamybos valstybinis reglamentavimas\n\nLietuvos Respublikoje leidžiama gaminti naminius natūralios fermentacijos alkoholinius gėrimus, kurių tūrinė etilo alkoholio koncentracija ne didesnė kaip 18 procentų (alaus – ne didesnė kaip 9,5 procento), ne parduoti, o tik savo ar šeimos poreikiams tenkinti.“"
    },
    {
      "provision_ref": "art3",
      "section": "3",
      "title": "3 straipsnis. Įstatymo papildymas 101 straipsniu",
      "content": "Papildyti Įstatymą 101 straipsniu:\n\n„101 straipsnis. Ūkininkų gaminamų tradicinių alkoholinių gėrimų gamybos valstybinis reglamentavimas\n\n1. Ūkininkams, apibrėžtiems Ūkininko ūkio įstatyme, nuosavybės teise priklausančioje kaimo turizmo sodyboje teikiantiems kaimo turizmo reikalavimus atitinkančias paslaugas, užtikrinantiems kaimo turizmo paslaugų prieinamumą asmenims su negalia ir žemės ūkio ministro nustatyta tvarka sertifikavusiems gaminamus alkoholinius gėrimus kaip tautinio paveldo produktus (toliau – ūkininkas), leidžiama gaminti tradicinius alkoholinius gėrimus kaimo turizmo sodybose ne parduoti, o tik savo ar šeimos poreikiams tenkinti ir (arba) degustuoti vietoje.\n\n2. Šio straipsnio 1 dalyje nurodytiems ūkininkams leidžiama per kalendorinius metus pagaminti ne daugiau kaip 100 litrų tradicinių alkoholinių gėrimų.\n\n3. Įranga, naudojama gaminant tradicinius alkoholinius gėrimus, turi būti ūkininko pažymėta identifikaciniu numeriu. Numeris turi būti aiškiai matomas. Jį sudaro 13 skaitmenų: vietovės, kurioje vykdoma gamyba, pašto kodas (5 skaitmenys), įrangos žymėjimo einamieji metai (4 skaitmenys), mėnuo (2 skaitmenys), diena (2 skaitmenys).\n\n4. Prieš 48 valandas iki tradicinio alkoholinio gėrimo gamybos pradžios ūkininkas raštu ar elektroninių ryšių priemonėmis apie tai informuoja Valstybinę maisto ir veterinarijos tarnybą, nurodydamas šio produkto gamybos vietos adresą, tikslią gamybos pabaigos datą, planuojamą gamybos pradžios ir pabaigos laiką, planuojamą pagaminti šio produkto kiekį, naudojamos įrangos identifikacinį numerį, kaip jis apibrėžiamas šio straipsnio 3 dalyje. Per 24 valandas po gamybos pabaigos ūkininkas raštu ar elektroninių ryšių priemonėmis informuoja Valstybinę maisto ir veterinarijos tarnybą apie tikslų pagamintą šio produkto kiekį.\n\n5. Ūkininkų pagaminti tradiciniai alkoholiniai gėrimai turi būti nedelsiant išpilstyti į ne mažesnę kaip 0,2 litro, bet ne didesnę kaip vieno litro stiklinę tarą.\n\n6. Ūkininkų gaminami tradiciniai alkoholiniai gėrimai žymimi aiškiai matomomis etiketėmis. Jose turi būti nurodytas etiketės numeris, tradicinį alkoholinį gėrimą pagaminusio ūkininko vardas ir pavardė, šio produkto pagaminimo data ir laikas, sudėtis ir tūrinė etilo alkoholio koncentracija procentais.\n\n7. Šio straipsnio 4 ir 6 dalyse nurodytą informaciją ūkininkas žymi registracijos žurnale.\n\n8. Tradicinių alkoholinių gėrimų gamyboje draudžiama naudoti nesaugias priemaišas, kurios neatitinka teisės aktų nustatytų reikalavimų, ir kitų subjektų pagamintą spiritą.\n\n9. Valstybinė maisto ir veterinarijos tarnyba turi teisę dalyvauti tradicinio alkoholinio gėrimo gamybos procese, tikrinti šio straipsnio 7 dalyje nurodytą ūkininko pildomą registracijos žurnalą. Ūkininkas privalo tam sudaryti tinkamas sąlygas.“"
    },
    {
      "provision_ref": "art4",
      "section": "4",
      "title": "4 straipsnis. 12 straipsnio pakeitimas",
      "content": "Pakeisti 12 straipsnio 2 dalį ir ją išdėstyti taip:\n\n„2. Gaminti alkoholio produktus, išskyrus šio Įstatymo 10 straipsnyje nurodytus alkoholinius gėrimus ir šio Įstatymo 101 straipsnyje nurodytus ūkininkų gaminamus tradicinius alkoholinius gėrimus, leidžiama tik įmonėms, turinčioms licenciją gaminti šiuos produktus. Licencijas išduoda, papildo, rekvizitus patikslina Narkotikų, tabako ir alkoholio kontrolės departamentas. Licencijos išduodamos neterminuotam laikui.“"
    },
    {
      "provision_ref": "art5",
      "section": "5",
      "title": "5 straipsnis. 17 straipsnio pakeitimas",
      "content": "1. Pakeisti 17 straipsnio 1 dalies 8 punktą ir jį išdėstyti taip:\n\n„8) naminius alkoholinius gėrimus ir ūkininkų pagamintus tradicinius alkoholinius gėrimus;“.\n\n2. Pakeisti 17 straipsnio 2 dalies nuostatą iki dvitaškio ir ją išdėstyti taip:\n\n„2. Įmonėms, Europos juridiniams asmenims ir jų filialams, užsienio juridinių asmenų atstovybėms Lietuvos Respublikoje, ūkininkams laikyti, gabenti Lietuvos Respublikoje draudžiama:“.\n\n3. Pakeisti 17 straipsnio 2 dalies 3 punktą ir jį išdėstyti taip:\n\n„3) alkoholinius gėrimus, išskyrus alų, alaus mišinius su nealkoholiniais gėrimais ir natūralios fermentacijos sidrą, kurio tūrinė etilo alkoholio koncentracija neviršija 8,5 procento, ir ūkininkų pagamintus tradicinius alkoholinius gėrimus, nepaženklintus Lietuvos Respublikos Vyriausybės nustatyta tvarka specialiais ženklais – banderolėmis;“.\n\n4. Pakeisti 17 straipsnio 2 dalies 7 punktą ir jį išdėstyti taip:\n\n„7) naminius alkoholinius gėrimus, išskyrus ūkininkų pagamintus tradicinius alkoholinius gėrimus, laikomus tik ūkininkų kaimo turizmo sodybose;“."
    },
    {
      "provision_ref": "art6",
      "section": "6",
      "title": "6 straipsnis. 22 straipsnio pakeitimas",
      "content": "Papildyti 22 straipsnį 4 dalimi:\n\n„4. Ūkininkai, gaminantys tradicinius alkoholinius gėrimus, privalo užtikrinti, kad degustacijų kaimo turizmo sodybose metu asmenys iki 20 metų nevartotų ūkininkų pagamintų tradicinių alkoholinių gėrimų.“"
    },
    {
      "provision_ref": "art7",
      "section": "7",
      "title": "7 straipsnis. 28 straipsnio pakeitimas",
      "content": "1. Pakeisti 28 straipsnio 1 dalies nuostatą iki dvitaškio ir ją išdėstyti taip:\n\n„1. Įmonėms, Europos juridiniams asmenims ir jų filialams Lietuvos Respublikoje, ūkininkams draudžiama:“.\n\n2. Pakeisti 28 straipsnio 1 dalies 3 punktą ir jį išdėstyti taip:\n\n„3) organizuoti alkoholinių gėrimų pavyzdžių platinimą nemokamai, išskyrus degustacijas parodose, mugėse, alkoholinių gėrimų gamybos įmonių patalpose ir ūkininkų kaimo turizmo sodybose;“."
    },
    {
      "provision_ref": "art8",
      "section": "8",
      "title": "8 straipsnis. 29 straipsnio pakeitimas",
      "content": "Papildyti 29 straipsnio 2 dalį 8 punktu:\n\n„8) ūkininkų gaminamų tradicinių alkoholinių gėrimų pavadinimai, pateikiami ant ūkininkų kaimo turizmo sodybų ir valdomo transporto, ūkininkų gaminamų tradicinių alkoholinių gėrimų eksponavimas degustacijai, taip pat informacija apie ūkininkų gaminamus tradicinius alkoholinius gėrimus, pateikiama ūkininkų kaimo turizmo sodybų interneto svetainėse.“"
    },
    {
      "provision_ref": "art9",
      "section": "9",
      "title": "9 straipsnis. Įstatymo įsigaliojimas ir įgyvendinimas",
      "content": "1. Šis įstatymas, išskyrus šio straipsnio 2 dalį, įsigalioja 2024 m. lapkričio 1 d.\n\n2. Lietuvos Respublikos Vyriausybė ar jos įgaliota institucija iki 2024 m. spalio 31 d. priima šio įstatymo įgyvendinamuosius teisės aktus."
    },
    {
      "provision_ref": "art10",
      "section": "10",
      "title": "10 straipsnis. Galiojančio teisinio reguliavimo ex post vertinimas",
      "content": "1. Lietuvos Respublikos žemės ūkio ministerija atlieka šiame įstatyme nustatyto teisinio reguliavimo poveikio ex post vertinimą (toliau – ex post vertinimas).\n\n2. Atliekant ex post vertinimą, turi būti įvertinta, ar ūkininko gaminamų tradicinių alkoholinių gėrimų gamybos reglamentavimas yra efektyvus ir pakankamas. Kartu, atlikus teisinio reguliavimo poveikio vertinimą, turi būti įvertinta galimybė išplėsti reguliavimą, suteikiant teisę ūkininkams vykdyti gaminamų tradicinių alkoholinių gėrimų prekybą.\n\n3. Ex post vertinimo laikotarpis – 2 metai nuo šio įstatymo įsigaliojimo dienos.\n\n4. Ex post vertinimas turi būti atliktas per 9 mėnesius nuo ex post vertinimo laikotarpio pabaigos.\n\nSkelbiu šį Lietuvos Respublikos Seimo priimtą įstatymą.\n\nRespublikos Prezidentas                                                                                          Gitanas Nausėda"
    }
  ],
  "definitions": []
}
